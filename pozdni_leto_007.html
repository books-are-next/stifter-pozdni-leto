<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Zastavení">
    <meta name="apple-mobile-web-app-capable" content="yes">
    <title>Zastavení</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Adalbert Stifter: Pozdní léto">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Pozdní léto">
    <meta property="og:title" content="Pozdní léto">
    <meta property="og:type" content="book">
    <meta property="og:book:author" content="Adalbert Stifter">
    <meta property="twitter:title" content="Adalbert Stifter: Pozdní léto">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./pozdni_leto_006.html">
    <link rel="next" href="./pozdni_leto_008.html">
    <meta name="nb-order" content="3">
    <link rel="self" href="pozdni_leto_007.html">
    <meta name="nb-identifier" content="stifter-pozdni-leto-dc989dd">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="5438" data-nb-chars="31793">
    <nav role="doc-toc">
      <ul class="plain section">
        <li><a href="pozdni_leto_005.html">Domácí pohoda</a></li>
        <li><a href="pozdni_leto_006.html">Poutník</a></li>
        <li><a href="pozdni_leto_007.html">Zastavení</a></li>
        <li><a href="pozdni_leto_008.html">Nocleh</a></li>
        <li><a href="pozdni_leto_009.html">Rozloučení</a></li>
        <li><a href="pozdni_leto_010.html">Návštěva</a></li>
        <li><a href="pozdni_leto_011.html">Setkání</a></li>
        <li><a href="pozdni_leto_012.html">Rozšíření</a></li>
        <li><a href="pozdni_leto_013.html">Sblížení</a></li>
        <li><a href="pozdni_leto_014.html">Nahlédnutí</a></li>
        <li><a href="pozdni_leto_015.html">Slavnost</a></li>
        <li><a href="pozdni_leto_016.html">Spolek</a></li>
        <li><a href="pozdni_leto_017.html">Věci se vyvíjejí</a></li>
        <li><a href="pozdni_leto_018.html">Důvěra</a></li>
        <li><a href="pozdni_leto_019.html">Oznámení</a></li>
        <li><a href="pozdni_leto_020.html">Ohlédnutí</a></li>
        <li><a href="pozdni_leto_021.html">Závěr</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pozdni_leto_006.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="9"><span class="idea" data-nb-ref-number="1" id="idea1" data-nb-words="1" data-nb-chars="9">Zastavení</span></h1>
        <section>
          <p class="chunk" data-nb-ref-number="2" data-nb-words="114" data-nb-chars="663"><span class="idea" data-nb-ref-number="2" id="idea2" data-nb-words="114" data-nb-chars="663">Jednou jsem scházel z&nbsp;vysokých hor do&nbsp;pahorkatiny. Hodlal jsem se&nbsp;přemístit z&nbsp;jednoho pohoří do&nbsp;druhého a&nbsp;přejít do&nbsp;něho krajinou v&nbsp;jednom úseku otevřenou. Každý zná předhůří, jímž vysoké hory jako by&nbsp;jakýmsi přechodovým terénem vybíhaly do&nbsp;plošší končiny. Pokryto listnatým anebo jehličnatým lesem táhne se&nbsp;v&nbsp;příjemných barvách do&nbsp;dáli, tu&nbsp;a&nbsp;tam odhalí nad sebou modrou hlavu té&nbsp;nebo oné vysoké hory, tu&nbsp;a&nbsp;tam je&nbsp;přetne svítící louka, má&nbsp;na&nbsp;sobě veškeré vody, které skýtají hory a&nbsp;které proudí do&nbsp;kraje, předvádí nejedno stavení a&nbsp;nejeden kostelík a&nbsp;rozpínají se&nbsp;všemi směry, jimiž se&nbsp;hory svažují do&nbsp;nížiny, ke&nbsp;končinám, kde je&nbsp;víc stavení a&nbsp;kde bydlí víc lidí.</span></p>
          <p class="chunk" data-nb-ref-number="3" data-nb-words="144" data-nb-chars="841"><span class="idea" data-nb-ref-number="3" id="idea3" data-nb-words="144" data-nb-chars="841">Když jsem scházel po&nbsp;svahu těchto hor a&nbsp;měl lepší rozhled, na&nbsp;západní straně jsem postřehl jemné mraky bouřky, která se&nbsp;zvolna sbírala a&nbsp;zastírala svým závojem oblohu. Udatně jsem rázoval dál a&nbsp;dál a&nbsp;díval se, jak mračna přibývají a&nbsp;rostou. Když jsem došel už&nbsp;dost daleko a&nbsp;ocitl se&nbsp;v&nbsp;končině, kde se&nbsp;mírné kopce střídají s&nbsp;nízkými plochami, kde jsou rozptýleny šafářské dvory, kde se&nbsp;krajinou táhnou ovocné sady skoro jak lesy, kde se&nbsp;v&nbsp;tmavém listí třpytí kostelní věže, v&nbsp;údolních úžlabinách šumí potoky a&nbsp;všude díky doširoka otevřené krajině, jakou ta&nbsp;končina skýtá, je&nbsp;zahlédnout modrý zubatý pás velehor, musel jsem pomyslet na&nbsp;to, že&nbsp;se&nbsp;tu&nbsp;někde zastavím; protože do&nbsp;vesnice, kde jsem si&nbsp;hodlal odpočinout, už&nbsp;bych asi nedošel. Bouřka už&nbsp;dozrála natolik, že&nbsp;mohla vypuknout do&nbsp;hodiny, a&nbsp;za okolností pro ni&nbsp;příznivých dokonce i&nbsp;dříve.</span></p>
          <p class="chunk" data-nb-ref-number="4" data-nb-words="148" data-nb-chars="907"><span class="idea" data-nb-ref-number="4" id="idea4" data-nb-words="148" data-nb-chars="907">Před sebou jsem měl vesnici Rákosec, jejíž kostelní věž, prudce ozářená sluncem, vyčnívala nad koruny třešní a&nbsp;vrb. Ves byla jen trochu stranou silnice. Poblíž byly dva šafářské dvory, jeden se&nbsp;skvěl nepříliš daleko od&nbsp;silnice uprostřed luk a&nbsp;polí. Na&nbsp;jednom kopci byl i&nbsp;dům, který zřejmě nebyl selské stavení ani hospodářská budova některého měšťana, spíše se&nbsp;podobal venkovskému domu nějakého městského obyvatele. Už&nbsp;dříve, kdykoliv jsem procházel tou krajinou, prohlížel jsem si&nbsp;ten dům, ale nikdy jsem se&nbsp;o&nbsp;něj důkladněji nezajímal. Teď mi&nbsp;tanul na&nbsp;mysli o&nbsp;to víc, že&nbsp;to&nbsp;byla nejbližší možnost noclehu od&nbsp;místa, kde jsem byl, a&nbsp;že sliboval víc pohodlí než kterýkoli šafářský dvůr. K&nbsp;tomu přistupoval i&nbsp;zvláštní půvab té&nbsp;končiny. Ač&nbsp;valná část kraje vyjma rákosecké kostelní věže byla ve&nbsp;stínu, tahle končina byla ještě jasně osvětlena a&nbsp;do šedi a&nbsp;modři okolní krajiny vábivé sálala třpytnou bělostností.</span></p>
          <p class="chunk" data-nb-ref-number="5" data-nb-words="11" data-nb-chars="57"><span class="idea" data-nb-ref-number="5" id="idea5" data-nb-words="11" data-nb-chars="57">Rozhodl jsem se&nbsp;tedy, že&nbsp;se&nbsp;pokusím ubytovat v&nbsp;onom domě.</span></p>
          <p class="chunk" data-nb-ref-number="6" data-nb-words="125" data-nb-chars="714"><span class="idea" data-nb-ref-number="6" id="idea6" data-nb-words="125" data-nb-chars="714">Pátral jsem tedy po&nbsp;cestě, která by&nbsp;vedla ze&nbsp;silnice na&nbsp;kopec s&nbsp;domem. Ježto jsem znal zdejší zvyklosti, nebylo pro mne obtížné nalézt cestu vroubenou plotem a&nbsp;křovím, která ze&nbsp;silnice směřovala nahoru. Vydal jsem se&nbsp;po&nbsp;ní&nbsp;vzhůru, a&nbsp;tak jak jsem správně předpokládal, došel jsem před dům. Ten byl pořád ještě ozářen sluncem. Ale když jsem přišel blíž, naskytl se&nbsp;mi&nbsp;podivuhodný pohled. Dům od&nbsp;střechy až&nbsp;po&nbsp;úpatí pokrývaly růže, a&nbsp;tak jak to&nbsp;bývá v&nbsp;tom úrodném kopcovitém kraji, jestliže něco někde kvete, že&nbsp;hned rozkvétá všechno dohromady, bylo tomu tak i&nbsp;tady: růže jako kdyby si&nbsp;byly daly slovo, že&nbsp;vyrazí na&nbsp;květ všechny v&nbsp;touž dobu, aby dům zahalily do&nbsp;přehozu nejpůvabnější barvy a&nbsp;do oblaku nejsladší vůně.</span></p>
          <p class="chunk" data-nb-ref-number="7" data-nb-words="115" data-nb-chars="690"><span class="idea" data-nb-ref-number="7" id="idea7" data-nb-words="115" data-nb-chars="690">Říkám-li, že&nbsp;celý dům pokrývaly růže, nesmí se&nbsp;to&nbsp;brát doslova. Dům měl dvě dost vysoká poschodí. Zeď v&nbsp;přízemí byla až&nbsp;k&nbsp;oknům hořejšího poschodí pokryta růžemi. Zbývající část až&nbsp;po&nbsp;střechu byla volná, a&nbsp;tenhle svítící bílý pás hleděl do&nbsp;krajiny a&nbsp;do jisté míry mě&nbsp;zvábil sem nahoru. Růže byly upevněny na&nbsp;mřížoví, které se&nbsp;rozprostíralo před zdí domu. Byly stromeček vedle stromečku. Některé titěrné, jejichž listí začínalo hned u&nbsp;země, pak vyšší, jejichž kmínky čněly nad těmi menšími, a&nbsp;tak dále, až&nbsp;poslední svými větvemi nahlížely do&nbsp;oken hořejšího poschodí. Rostliny byly rozmístěny a&nbsp;pěstovány tak, aby nikde nepovstala mezera a&nbsp;aby sahaly až&nbsp;tak vysoko, že&nbsp;pokryjí celou zeď domu.</span></p>
          <p class="chunk" data-nb-ref-number="8" data-nb-words="11" data-nb-chars="70"><span class="idea" data-nb-ref-number="8" id="idea8" data-nb-words="11" data-nb-chars="70">Věc takového druhu jsem v&nbsp;měřítku tak rozsáhlém doposud nikdy neviděl.</span></p>
          <p class="chunk" data-nb-ref-number="9" data-nb-words="82" data-nb-chars="480"><span class="idea" data-nb-ref-number="9" id="idea9" data-nb-words="82" data-nb-chars="480">Nadto tu&nbsp;byly téměř všechny odrůdy růží, jaké jsem znal, a&nbsp;i&nbsp;takové, které jsem ještě neznal. Barvy sahaly od&nbsp;čistě bílé růží bílých přes nažloutlou a&nbsp;narudlou běl růží přechodových až&nbsp;k&nbsp;jemně červené a&nbsp;purpurové a&nbsp;k&nbsp;modravé a&nbsp;načernalé červeni růží rudých. Podoba a&nbsp;ustrojení byly neméně rozmanité. Rostliny nebyly rozděleny podle barev, mělo se&nbsp;tu&nbsp;při sázení na&nbsp;paměti zjevně jen to, aby v&nbsp;té růžové stěně nevznikla žádná průrva. Barvy se&nbsp;proto skvěly v&nbsp;prostupující se&nbsp;směsici.</span></p>
          <p class="chunk" data-nb-ref-number="10" data-nb-words="99" data-nb-chars="608"><span class="idea" data-nb-ref-number="10" id="idea10" data-nb-words="99" data-nb-chars="608">I&nbsp;zeleň listů mě&nbsp;udeřila do&nbsp;oka. Udržovali ji&nbsp;velmi ryzí, a&nbsp;nepostřehl jsem tu&nbsp;svízel vyskytující se&nbsp;u&nbsp;zelených listů růží častěji než u&nbsp;jiných rostlin ani jiný z&nbsp;jinak hojných neduhů. Nebylo zahlédnout jediný uschlý anebo housenkami rozežraný anebo jejich vlákny pokřivený list. Ani žádný obtížný hmyz, který se&nbsp;v&nbsp;růžích tak rád uhnizďuje, vidět nebylo. Listy se&nbsp;vypínaly krásně vyvinuté a&nbsp;skvěly se&nbsp;všemi odstíny zeleně. Spolu s&nbsp;barvami květů vytvářely domu zvláštní přehoz. Slunce, které pořád ještě jako kdyby zářilo pouze na&nbsp;tento dům, dodávalo růžím a&nbsp;jejich zeleným listům téměř zlaté a&nbsp;žhnoucí barvy.</span></p>
          <p class="chunk" data-nb-ref-number="11" data-nb-words="107" data-nb-chars="630"><span class="idea" data-nb-ref-number="11" id="idea11" data-nb-words="107" data-nb-chars="630">Chvíli jsem stál před těmi růžemi a&nbsp;zapomněl na&nbsp;to, co&nbsp;mám v&nbsp;úmyslu, ale pak jsem se&nbsp;vzpamatoval a&nbsp;uvažoval, co&nbsp;dál. Rozhlížel jsem se, kde je&nbsp;vchod do&nbsp;domu. Jenže žádný jsem nenacházel. Dosti dlouhá zeď domu neměla jediné dveře, jedinou branku. Vchod do&nbsp;domu ani nebylo lze postřehnout díky nějaké cestě; celé prostranství u&nbsp;domu totiž byla rovná, spořádaně uhrabaná písčitá plocha Tu&nbsp;odděloval travnatý pás a&nbsp;živý plot od&nbsp;sousedících polí, jež se&nbsp;mi&nbsp;prostírala za&nbsp;zády. Po&nbsp;obou podélných stranách domu se&nbsp;táhly zahrady, které od&nbsp;písčité plochy dělila vysoká železná zeleně natřená mříž. Někde v&nbsp;téhle mříži tedy je&nbsp;určitě vchod.</span></p>
          <p class="chunk" data-nb-ref-number="12" data-nb-words="3" data-nb-chars="11"><span class="idea" data-nb-ref-number="12" id="idea12" data-nb-words="3" data-nb-chars="11">A&nbsp;také byl.</span></p>
          <p class="chunk" data-nb-ref-number="13" data-nb-words="46" data-nb-chars="265"><span class="idea" data-nb-ref-number="13" id="idea13" data-nb-words="46" data-nb-chars="265">V&nbsp;mříži, která začínala přímo u&nbsp;cesty vedoucí na&nbsp;kopec, objevil jsem dvířka anebo vlastně dvě křídla dveří, jež byly vsazeny do&nbsp;mříže tak, aby se&nbsp;od&nbsp;ní&nbsp;při prvním pohledu nedaly nijak rozeznat. Ve&nbsp;dveřích byly dvě mosazné zástrčky a&nbsp;na jednom křídle rukojeť zvonku.</span></p>
          <p class="chunk" data-nb-ref-number="14" data-nb-words="56" data-nb-chars="333"><span class="idea" data-nb-ref-number="14" id="idea14" data-nb-words="56" data-nb-chars="333">Nejdříve jsem mříží chvilku nahlížel do&nbsp;zahrady. Písčitá plocha za&nbsp;mříží pokračovala, jen ji&nbsp;vroubily kvetoucí keře a&nbsp;přetínaly vysoké ovocné stromy, jež skýtaly stín. Ve&nbsp;stínu stály stoly a&nbsp;židle; ale v&nbsp;tu dobu u&nbsp;nich nebylo ani živáčka. Zahrada se&nbsp;směrem dozadu prostírala kolem domu a&nbsp;připadalo mi, že&nbsp;se&nbsp;táhne někam hodně daleko.</span></p>
          <p class="chunk" data-nb-ref-number="15" data-nb-words="72" data-nb-chars="396"><span class="idea" data-nb-ref-number="15" id="idea15" data-nb-words="72" data-nb-chars="396">Na&nbsp;zazvonění vyšel proti mně zpoza keřů v&nbsp;zahradě jakýsi muž. Když stanul přede mnou za&nbsp;vnitřní stranou mříže, uviděl jsem, že&nbsp;ten muž má&nbsp;sněhobílé vlasy, ničím nepokryté. Jinak nebyl ničím nápadný a&nbsp;měl na&nbsp;sobě jakousi domácí kazajku, anebo jak by&nbsp;člověk nazval to, co&nbsp;mu&nbsp;bylo všude těsné a&nbsp;sahalo téměř ke&nbsp;kolenům. Když ke&nbsp;mně došel, chvilku se&nbsp;na&nbsp;mne díval, a&nbsp;řekl pak: „Co chcete, milý pane?“</span></p>
          <p class="chunk" data-nb-ref-number="16" data-nb-words="35" data-nb-chars="221"><span class="idea" data-nb-ref-number="16" id="idea16" data-nb-words="35" data-nb-chars="221">„Blíží se&nbsp;bouřka,“ odpověděl jsem, „a zakrátko dorazí až&nbsp;sem. Jsem poutník, jak vidíte na&nbsp;mém tlumoku, a&nbsp;prosím, abyste mi&nbsp;v&nbsp;tomhle domě poskytli přístřeší, dokud se&nbsp;ten liják, anebo přinejmenším silnější déšť nepřežene.“</span></p>
          <p class="chunk" data-nb-ref-number="17" data-nb-words="6" data-nb-chars="36"><span class="idea" data-nb-ref-number="17" id="idea17" data-nb-words="6" data-nb-chars="36">„Ta bouřka nevypukne,“ řekl ten muž.</span></p>
          <p class="chunk" data-nb-ref-number="18" data-nb-words="23" data-nb-chars="126"><span class="idea" data-nb-ref-number="18" id="idea18" data-nb-words="23" data-nb-chars="126">„Nepotrvá to&nbsp;ani hodinu a&nbsp;přijde,“ opáčil jsem, „znám dobře tyhle hory a&nbsp;vyznám se&nbsp;trochu i&nbsp;ve zdejších mracích a&nbsp;v&nbsp;bouřkách.“</span></p>
          <p class="chunk" data-nb-ref-number="19" data-nb-words="46" data-nb-chars="253"><span class="idea" data-nb-ref-number="19" id="idea19" data-nb-words="46" data-nb-chars="253">„Já ovšem tohle místo, kde stojíme, se&nbsp;vší pravděpodobností znám daleko déle než vy&nbsp;ty&nbsp;hory, ježto jsem mnohem starší než vy,“ odpověděl muž, „znám i&nbsp;zdejší mraky a&nbsp;bouřky a&nbsp;vím, že&nbsp;dneska na&nbsp;tenhle dům, na&nbsp;tuhle zahradu a&nbsp;na tenhle kraj déšť nespadne.“</span></p>
          <p class="chunk" data-nb-ref-number="20" data-nb-words="32" data-nb-chars="179"><span class="idea" data-nb-ref-number="20" id="idea20" data-nb-words="32" data-nb-chars="179">„Nebudeme se&nbsp;tu&nbsp;snad přetahovat o&nbsp;názory, jestli bouřka tenhle dům smočí, anebo ne,“ řekl jsem; „kdybyste byl od&nbsp;té&nbsp;dobroty a&nbsp;otevřel mi&nbsp;tu&nbsp;mříž, a&nbsp;pak laskavě zavolal pána domu.“</span></p>
          <p class="chunk" data-nb-ref-number="21" data-nb-words="4" data-nb-chars="19"><span class="idea" data-nb-ref-number="21" id="idea21" data-nb-words="4" data-nb-chars="19">„Já jsem pán domu.“</span></p>
          <p class="chunk" data-nb-ref-number="22" data-nb-words="132" data-nb-chars="754"><span class="idea" data-nb-ref-number="22" id="idea22" data-nb-words="132" data-nb-chars="754">Když to&nbsp;muž řekl, prohlédl jsem si&nbsp;ho&nbsp;trochu bedlivěji. Tvář ukazovala na&nbsp;pokročilý věk; ale zdál se&nbsp;mi&nbsp;mladší než jeho vlasy a&nbsp;vůbec to&nbsp;byl jeden z&nbsp;těch přívětivých, příjemně zbarvených obličejů nezhyzděných tukem pokročilých již let, u&nbsp;nichž člověk neví, kolik jim je. Na&nbsp;to&nbsp;jsem řekl: „Teď musím poprosit za&nbsp;prominutí, že&nbsp;jsem byl tak dotěrný a&nbsp;nedal nijak na&nbsp;mravy tohohle kraje. Pokud snad vaše tvrzení, že&nbsp;žádná bouřka nepřijde, je&nbsp;rovno odmítnutí, okamžitě odejdu. Nemyslete, že&nbsp;já, mladík, se&nbsp;nějak moc bojím deště; sice mi&nbsp;není tak příjemné, že&nbsp;budu mokrý na&nbsp;kůži, jako kdybych byl i&nbsp;nadále suchý, ale není mi&nbsp;ani zase tak nepříjemné, že&nbsp;kvůli tomu nebudu nikomu na&nbsp;obtíž. Často mě&nbsp;zastihl déšť, a&nbsp;nezáleží příliš na&nbsp;tom, zastihne-li mě&nbsp;i&nbsp;dnes.“</span></p>
          <p class="chunk" data-nb-ref-number="23" data-nb-words="119" data-nb-chars="668"><span class="idea" data-nb-ref-number="23" id="idea23" data-nb-words="119" data-nb-chars="668">„To jsou vlastně dvě otázky,“ odpověděl muž, „a musím na&nbsp;obě něco říci. První je&nbsp;to, že&nbsp;jste co&nbsp;do&nbsp;záležitostí přírody řekl cosi nesprávného, a&nbsp;je to&nbsp;možná tím, že&nbsp;příliš málo znáte poměry téhle končiny anebo dost nedáte na&nbsp;přírodní děje. Tenhle omyl jsem musel opravit; protože ve&nbsp;věcech přírody je&nbsp;nutno dbát na&nbsp;pravdivost. To&nbsp;druhé je, chcete-li jít do&nbsp;tohohle domu s&nbsp;bouřkou anebo bez ní&nbsp;a&nbsp;jste-li rozhodnutý přijmout jeho pohostinnost, že&nbsp;vám velice rád vyhovím. Tenhle dům už&nbsp;hostil leckoho a&nbsp;s&nbsp;potěšením i&nbsp;skýtal ubytování; a&nbsp;jak se&nbsp;tak na&nbsp;vás dívám, rád ubytuje i&nbsp;vás a&nbsp;bude o&nbsp;vás pečovat, dokud to&nbsp;budete pokládat za&nbsp;nezbytné. Proto vás prosím, abyste vešel.“</span></p>
          <p class="chunk" data-nb-ref-number="24" data-nb-words="21" data-nb-chars="130"><span class="idea" data-nb-ref-number="24" id="idea24" data-nb-words="21" data-nb-chars="130">Řekl to, stiskl zámek dveřního křídla, to&nbsp;se&nbsp;otevřelo, vysunulo se&nbsp;na&nbsp;kolečku po&nbsp;půlkruhové železné kolejnici a&nbsp;uvolnilo mi&nbsp;vstup.</span></p>
          <p class="chunk" data-nb-ref-number="25" data-nb-words="4" data-nb-chars="29"><span class="idea" data-nb-ref-number="25" id="idea25" data-nb-words="4" data-nb-chars="29">Chvilku jsem byl nerozhodnut.</span></p>
          <p class="chunk" data-nb-ref-number="26" data-nb-words="72" data-nb-chars="428"><span class="idea" data-nb-ref-number="26" id="idea26" data-nb-words="72" data-nb-chars="428">„Jestli ta&nbsp;bouřka nepřijde,“ řekl jsem, „pak vlastně nemám důvod vcházet; uhnul jsem totiž ze&nbsp;silnice jenom proto, že&nbsp;se&nbsp;blížila ta&nbsp;bouřka, a&nbsp;vyšel jsem k&nbsp;vašemu domu. Ale promiňte, když tu&nbsp;otázku vznesu ještě jednou. Jsem skoro něco jako přírodovědec a&nbsp;několik let se&nbsp;už&nbsp;zabývám přírodninami, pozorováním a&nbsp;zejména pak těmito horami, a&nbsp;mé zkušenosti mi&nbsp;říkají, že&nbsp;se&nbsp;dnes nad touhle končinou a&nbsp;nad tímhle domem přežene bouřka.“</span></p>
          <p class="chunk" data-nb-ref-number="27" data-nb-words="158" data-nb-chars="876"><span class="idea" data-nb-ref-number="27" id="idea27" data-nb-words="158" data-nb-chars="876">„Teď byste vlastně měl už&nbsp;definitivně jít dovnitř,“ řekl muž, „teď jde o&nbsp;to, abychom společně vyčkali, kdo z&nbsp;nás dvou má&nbsp;pravdu. Nejsem sice žádný přírodovědec a&nbsp;nemohu o&nbsp;sobě říci, že&nbsp;jsem se&nbsp;kdy zabýval přírodními vědami; ale leccos jsem o&nbsp;těchto věcech četl, snažil jsem se&nbsp;za&nbsp;svůj život pozorovat věci a&nbsp;uvažovat o&nbsp;tom, co&nbsp;jsem přečetl a&nbsp;co jsem viděl. Vzhledem k&nbsp;tomuto úsilí jsem dnes viděl nedvojznačné známky, že&nbsp;mraky, které teď ještě tkví na&nbsp;straně, kde zapadá slunce, ze&nbsp;kterých už&nbsp;jednou zahřmělo a&nbsp;které vás podnítily, abyste se&nbsp;vydal sem nahoru ke&nbsp;mně, nepřinesou déšť ani na&nbsp;tento dům, ani na&nbsp;jinou končinu. Nejspíš se&nbsp;rozdělí, až&nbsp;se&nbsp;slunce snese níž, a&nbsp;budou tkvít rozptýlené na&nbsp;nebi. Večer asi ucítíme vítr a&nbsp;ráno bude jistě zas krásný den. Mohlo by&nbsp;se&nbsp;sice stát, že&nbsp;spadne pár těžkých kapek anebo se&nbsp;snese nějaké to&nbsp;mrholení; ale dojista ne&nbsp;na&nbsp;tenhle kopec.“</span></p>
          <p class="chunk" data-nb-ref-number="28" data-nb-words="23" data-nb-chars="119"><span class="idea" data-nb-ref-number="28" id="idea28" data-nb-words="23" data-nb-chars="119">„Když je&nbsp;to&nbsp;tedy tak,“ opáčil jsem, „rád vejdu dovnitř a&nbsp;rád s&nbsp;vámi vyčkám, dokud se&nbsp;to&nbsp;nerozhodne; jsem na&nbsp;to&nbsp;zvědav.“</span></p>
          <p class="chunk" data-nb-ref-number="29" data-nb-words="14" data-nb-chars="68"><span class="idea" data-nb-ref-number="29" id="idea29" data-nb-words="14" data-nb-chars="68">Když jsem to&nbsp;řekl, vešel jsem, muž zavřel mříž a&nbsp;řekl, že&nbsp;mě&nbsp;povede.</span></p>
          <p class="chunk" data-nb-ref-number="30" data-nb-words="30" data-nb-chars="187"><span class="idea" data-nb-ref-number="30" id="idea30" data-nb-words="30" data-nb-chars="187">Povodil mě&nbsp;kolem domu; dveře byly totiž vůči trávníku na&nbsp;druhé straně domu. Vedl mě&nbsp;jimi dovnitř, poté co&nbsp;klíčem odemkl. Za&nbsp;dveřmi jsem uviděl chodbu, byla vydlážděna amonitovým mramorem.</span></p>
          <p class="chunk" data-nb-ref-number="31" data-nb-words="48" data-nb-chars="295"><span class="idea" data-nb-ref-number="31" id="idea31" data-nb-words="48" data-nb-chars="295">„Tenhle vchod,“ řekl, „je vlastně vchod hlavní; ale ježto si&nbsp;nerad dávám ničit dláždění v&nbsp;chodbě, nechávám ho&nbsp;vždycky zamčený, a&nbsp;lidé chodí do&nbsp;pokojů dveřmi, na&nbsp;něž bychom narazili, kdybychom ještě jednou obešli roh domu. Kvůli té&nbsp;dlažbě vás musím poprosit, abyste si&nbsp;obul tyhle plstěné papuče.“</span></p>
          <p class="chunk" data-nb-ref-number="32" data-nb-words="139" data-nb-chars="832"><span class="idea" data-nb-ref-number="32" id="idea32" data-nb-words="139" data-nb-chars="832">Hned za&nbsp;dveřmi stály několikery žlutavé plstěné papuče. Nikdo nemohl být víc přesvědčen o&nbsp;nezbytnosti šetřit ten tak ušlechtilý a&nbsp;krásný mramor, který je&nbsp;sám o&nbsp;sobě znamenitý a&nbsp;tady byl naprosto mistrovsky hlazen. Vklouzl jsem tedy svými holínkami do&nbsp;jedněch takových papučí, muž učinil totéž, a&nbsp;tak jsem šli po&nbsp;hladké podlaze. Chodba, která byla osvětlená shora, vedla k&nbsp;hnědým vykládaným dveřím. Před nimi muž odložil plstěné papuče, požádal mě, ať&nbsp;učiním totéž, a&nbsp;když jsme se&nbsp;zbavili papučí na&nbsp;dřevěné rohožce přede dveřmi, otevřel a&nbsp;uvedl mě&nbsp;do&nbsp;jednoho pokoje. Podle vzhledu to&nbsp;byla jídelna; uprostřed pokoje totiž stál stůl; na&nbsp;jeho konstrukci bylo vidět, že&nbsp;se&nbsp;dá&nbsp;zvětšit nebo zmenšit podle toho, kolik lidí má&nbsp;k&nbsp;němu usednout. Kromě stolu byly v&nbsp;pokoji už&nbsp;pouze židle a&nbsp;skříň, v&nbsp;níž se&nbsp;nejspíš přechovávaly příbory a&nbsp;nádobí.</span></p>
          <p class="chunk" data-nb-ref-number="33" data-nb-words="24" data-nb-chars="131"><span class="idea" data-nb-ref-number="33" id="idea33" data-nb-words="24" data-nb-chars="131">„Odložte si&nbsp;v&nbsp;tomhle pokoji,“ řekl muž, „klobouk, hůl a&nbsp;tlumok, zavedu vás potom do&nbsp;jiné komnaty a&nbsp;v&nbsp;ní si&nbsp;budete moci odpočinout.“</span></p>
          <p class="chunk" data-nb-ref-number="34" data-nb-words="69" data-nb-chars="377"><span class="idea" data-nb-ref-number="34" id="idea34" data-nb-words="69" data-nb-chars="377">Když tohle prohlásil a&nbsp;já ho&nbsp;uposlechl, popošel k&nbsp;velké slaměné rohožce a&nbsp;ke škrabce na&nbsp;boty, které byly na&nbsp;zemi u&nbsp;pokoje, velmi pečlivě si&nbsp;na&nbsp;obou očistil obuv a&nbsp;vybídl mě, abych učinil totéž. Udělal jsem to, a&nbsp;když jsem byl hotov, otevřel dveře k&nbsp;východu z&nbsp;pokoje, které byly rovněž hnědé a&nbsp;vykládané, a&nbsp;předsíní mě&nbsp;dovedl do&nbsp;komna­ty k&nbsp;odpočinku; ta&nbsp;byla po&nbsp;straně předsíně.</span></p>
          <p class="chunk" data-nb-ref-number="35" data-nb-words="16" data-nb-chars="90"><span class="idea" data-nb-ref-number="35" id="idea35" data-nb-words="16" data-nb-chars="90">„Tahle předsíň,“ řekl, „je vlastně vchodem do&nbsp;jídelny, a&nbsp;vchází se&nbsp;do&nbsp;ní&nbsp;i&nbsp;jinými dveřmi.“</span></p>
          <p class="chunk" data-nb-ref-number="36" data-nb-words="84" data-nb-chars="510"><span class="idea" data-nb-ref-number="36" id="idea36" data-nb-words="84" data-nb-chars="510">Pokoj na&nbsp;odpočinek byla přívětivá komnata a&nbsp;zřejmě byla určena zvláště k&nbsp;sezení a&nbsp;ke klidu. Neobsahovala než samé stoly a&nbsp;židle. Na&nbsp;stolech však, jak to&nbsp;často bývá v&nbsp;našich pokojích pro návštěvy, neležely knihy nebo obrázky a&nbsp;podobné věci, desky stolů nebyly prostřené, zato byly výtečně uhlazené a&nbsp;vyčištěné. Byly z&nbsp;tmavého mahagonového dřeva, to&nbsp;časem ještě víc potemnělo. Jediné zařízení tu&nbsp;nebylo ani stůl, ani židle: byl to&nbsp;stojan s&nbsp;mnoha příhradami, v&nbsp;nichž se&nbsp;skvěly knihy. Na&nbsp;stěnách visely mědirytiny.</span></p>
          <p class="chunk" data-nb-ref-number="37" data-nb-words="44" data-nb-chars="270"><span class="idea" data-nb-ref-number="37" id="idea37" data-nb-words="44" data-nb-chars="270">„Tady si&nbsp;můžete odpočinout, kdykoliv budete unaven od&nbsp;chození anebo si&nbsp;budete chtít jen tak oddechnout,“ řekl muž, „půjdu se&nbsp;postarat, aby vám zchystali něco k&nbsp;jídlu. Budete tu&nbsp;muset být nějakou chvíli sám. Na&nbsp;stojanu jsou knihy, pokud byste chtěl do&nbsp;nějaké nahlédnout.“</span></p>
          <p class="chunk" data-nb-ref-number="38" data-nb-words="4" data-nb-chars="19"><span class="idea" data-nb-ref-number="38" id="idea38" data-nb-words="4" data-nb-chars="19">Dořekl to&nbsp;a&nbsp;odešel.</span></p>
          <p class="chunk" data-nb-ref-number="39" data-nb-words="8" data-nb-chars="43"><span class="idea" data-nb-ref-number="39" id="idea39" data-nb-words="8" data-nb-chars="43">Byl jsem opravdu unavený a&nbsp;posadil jsem se.</span></p>
          <p class="chunk" data-nb-ref-number="40" data-nb-words="145" data-nb-chars="854"><span class="idea" data-nb-ref-number="40" id="idea40" data-nb-words="145" data-nb-chars="854">Když jsem si&nbsp;sedl, poznal jsem důvod, proč si&nbsp;ten člověk, než vešel do&nbsp;pokoje, tak velice čistil obuv a&nbsp;projevil přání, abych si&nbsp;ji&nbsp;vyčistil také. V&nbsp;pokoji byla totiž tak skvostná vykládaná podlaha, že&nbsp;podobně krásnou jsem ještě nikde neviděl. Nemohl jsem se&nbsp;jí&nbsp;ani dost naobdivovat. Sesadili dohromady než rozličné druhy dřeva v&nbsp;přirozených barvách a&nbsp;vytvořili z&nbsp;nich obrazový celek. Ježto jsem z&nbsp;otcových nástrojů byl takovým věcem uvyklý a&nbsp;uměl je&nbsp;do&nbsp;jisté míry posoudit, vyvozoval jsem, že&nbsp;to&nbsp;celé dojista podle plánu v&nbsp;barvách vyvedeného; samotný ten plán mi&nbsp;připadal jako mistrovské dílo. Pomyslel jsem si, to&nbsp;že&nbsp;přece nebudu moci ani vstát a&nbsp;chodit po&nbsp;té&nbsp;věci, zvláště když jsem přihlédl k&nbsp;hřebům, jimiž byly pobity podrážky mých horských bot. Ani jsem neměl důvod vstávat, když tě&nbsp;mi&nbsp;bylo velice příjemné odpočívat po&nbsp;té&nbsp;dost dlouhé pěší výpravě.</span></p>
          <p class="chunk" data-nb-ref-number="41" data-nb-words="16" data-nb-chars="82"><span class="idea" data-nb-ref-number="41" id="idea41" data-nb-words="16" data-nb-chars="82">A&nbsp;tak jsem si&nbsp;seděl v&nbsp;tom bílém domě, kam jsem vystoupal, abych tu&nbsp;přečkal bouřku.</span></p>
          <p class="chunk" data-nb-ref-number="42" data-nb-words="20" data-nb-chars="125"><span class="idea" data-nb-ref-number="42" id="idea42" data-nb-words="20" data-nb-chars="125">Pořád ještě na&nbsp;dům svítilo slunce, okny tohohle pokoje nahlíželo kose dovnitř a&nbsp;na tu&nbsp;krásnou podlahu kladlo zářivé dlaždice.</span></p>
          <p class="chunk" data-nb-ref-number="43" data-nb-words="149" data-nb-chars="860"><span class="idea" data-nb-ref-number="43" id="idea43" data-nb-words="149" data-nb-chars="860">Když jsem chvíli seděl, zmocnil se&nbsp;mě&nbsp;zvláštní pocit, který jsem si&nbsp;zprvu nedokázal vysvětlit. Připadalo mi&nbsp;totiž, jako kdybych neseděl v&nbsp;pokoji, nýbrž pod širým nebem, a&nbsp;to v&nbsp;tichém lese. Zadíval jsem se&nbsp;k&nbsp;oknům, abych si&nbsp;to&nbsp;celé vysvětlil; jenže okna vysvětlení neskýtala: díval jsem se&nbsp;jimi na&nbsp;kus oblohy, dílem jasné, dílem poněkud zamračené, a&nbsp;pod oblohou jsem uviděl kus zeleného sadu se&nbsp;strmícími stromy, ten pohled se&nbsp;mi&nbsp;naskytl už&nbsp;nejednou. Cítil jsem, jak mě&nbsp;oblévá čisté nespoutané povětří. Důvodem bylo to, že&nbsp;okna pokoje byla v&nbsp;horních částech dokořán. Ty&nbsp;horní části se&nbsp;zevnitř nedaly otevřít, tak jak to&nbsp;obvykle bývá, daly se&nbsp;pouze posunovat, a&nbsp;to tak, že&nbsp;se&nbsp;dalo odsunout tu&nbsp;sklo v&nbsp;rámu, tu&nbsp;zas jemný závoj z&nbsp;bělošedého hedvábí. Když jsem seděl v&nbsp;pokoji, stalo se&nbsp;to&nbsp;druhé. Vzduch mohl volně proudit dovnitř, mouchy a&nbsp;prach však byly vyloučeny.</span></p>
          <p class="chunk" data-nb-ref-number="44" data-nb-words="79" data-nb-chars="508"><span class="idea" data-nb-ref-number="44" id="idea44" data-nb-words="79" data-nb-chars="508">I&nbsp;když ten čistý vzduch byl jakýmsi připomenutím volnosti, pro mne tohle úplným vysvětlením ještě nebylo. Postřehl jsem ještě něco dalšího, v&nbsp;pokoji, v&nbsp;němž jsem byl, nezaslechl člověk jediný zvuk obydleného domu, jaký se&nbsp;jindy, ať&nbsp;už&nbsp;je&nbsp;v&nbsp;domě klid sebevětší, více nebo méně vnímá z&nbsp;prostorů mezi místnostmi. Takováhle absence sebemenších domácích šramotů ovšem toliko zastírala, že&nbsp;v&nbsp;sousedství vskutku jsou prostory obydlené, arci stejně tak jako ten volně proudící vzduch nějaký pocit lesa skýtat nemohl.</span></p>
          <p class="chunk" data-nb-ref-number="45" data-nb-words="181" data-nb-chars="1083"><span class="idea" data-nb-ref-number="45" id="idea45" data-nb-words="181" data-nb-chars="1083">Konečně jsem měl za&nbsp;to, že&nbsp;jsem důvod objevil. Slyšel jsem totiž téměř nepřestajný, chvíli blíž, chvíli vzdáleněji, chvíli tišeji, chvíli hlasitěji rozmanitý ptačí zpěv. Upřel jsem pozornost na&nbsp;tenhle vjem a&nbsp;brzy jsem poznal, že&nbsp;ten zpěv nevyvozují pouze ptáci, kteří sídlí poblíž lidských obydlí, ale i&nbsp;takoví, jejichž hlasy a&nbsp;štěbetání jsem znal jenom z&nbsp;lesů a&nbsp;z&nbsp;odlehlých křovisek. Tyhle ne&nbsp;tak nápadné zvuky, které jsem zaslýchal za&nbsp;svého pobývání v&nbsp;horách, které jsem však věru nebral hned na&nbsp;začátku příliš na&nbsp;vědomí, možná byly hlavní příčinou, proč jsem měl ty&nbsp;šálivé pocity, ačkoliv spolu s&nbsp;nimi tu&nbsp;mohlo působit i&nbsp;to ticho v&nbsp;místnosti a&nbsp;ten čistý vzduch. Ježto jsem teď už&nbsp;bedlivěji dával pozor na&nbsp;ono občasné ptačí štěbetání, opravdu jsem objevil, že&nbsp;se&nbsp;tu&nbsp;vyskytují zvuky ptáků navýsost samotářských a&nbsp;sídlících vždy hluboko v&nbsp;lesích. V&nbsp;obydleném a&nbsp;útulně zařízeném pokoji se&nbsp;něco takového vyjímalo zvláštně. Ježto jsem nicméně teď už&nbsp;vypátral důvod svého pocitu anebo si&nbsp;myslel, že&nbsp;jsem ho&nbsp;vypátral, jeho nejasnost, a&nbsp;tedy pouhá tušenost také vzaly z&nbsp;valné části za&nbsp;své.</span></p>
          <p class="chunk" data-nb-ref-number="46" data-nb-words="199" data-nb-chars="1184"><span class="idea" data-nb-ref-number="46" id="idea46" data-nb-words="199" data-nb-chars="1184">Jak jsem se&nbsp;tak nepřestajně upínal k&nbsp;tomu ptačímu zpěvu, napadlo mě&nbsp;hned i&nbsp;něco jiného. Kdykoliv se&nbsp;blíží bouřka a&nbsp;v&nbsp;ovzduší pod oblohou utkvívá dusno, lesní ptactvo obvykle mlčí. Vzpomněl jsem si, že&nbsp;v&nbsp;takových chvílích jsem nezaslechl nikdy nejmenší zvuk, snad vyjma jednoho nebo dvojího zaťukání datla anebo krátkého křiku káněte, kterému zdejší venkované říkají „pršipták“. Ale i&nbsp;ten mlčí, když je&nbsp;bouřka už&nbsp;v&nbsp;bezprostřední blízkosti. Jen ptáci žijící u&nbsp;lidí, kteří se&nbsp;bouřky bojí tak jako oni, anebo ti, kteří sídlí v&nbsp;širé dáli a&nbsp;možná se&nbsp;obdivují, jak se&nbsp;bouřka majestátně přibližuje, zvěstují, že&nbsp;je&nbsp;už&nbsp;přímo na&nbsp;prahu. Tak jsem viděl vlaštovky, jak se&nbsp;svým bělostným peřím na&nbsp;břiše křižují před hustými mraky vzdouvající se&nbsp;bouřky, a&nbsp;dokonce jsem je&nbsp;slyšel křičet, a&nbsp;tak jsem viděl i&nbsp;skřivany se&nbsp;zpěvem vznášet se&nbsp;k&nbsp;temným bouřkovým mračnům. Zpěv lesních ptáků mi&nbsp;teď připadal pro mou předpověď bouřky jak zlé znamení. Také mi&nbsp;bylo nápadné, že&nbsp;se&nbsp;pořád ještě neukazují příznaky jejího propukání, ač&nbsp;jsem si&nbsp;nemyslel, že&nbsp;je&nbsp;tak vzdálená, když jsem scházel ze&nbsp;silnice. Slunce pořád ještě svítilo na&nbsp;dům, a&nbsp;jeho zářivé záhyby světla pořád ještě spočívaly na&nbsp;krásné podlaze pokoje.</span></p>
          <p class="chunk" data-nb-ref-number="47" data-nb-words="29" data-nb-chars="174"><span class="idea" data-nb-ref-number="47" id="idea47" data-nb-words="29" data-nb-chars="174">Můj ubytovatel zřejmě zamýšlel nechat mě&nbsp;dlouho o&nbsp;samotě, nejspíš aby mi&nbsp;poskytl možnost klidu a&nbsp;pohodlí; nepřicházel totiž tak brzo, jak bych byl čekal podle toho, co&nbsp;říkal.</span></p>
          <p class="chunk" data-nb-ref-number="48" data-nb-words="106" data-nb-chars="641"><span class="idea" data-nb-ref-number="48" id="idea48" data-nb-words="106" data-nb-chars="641">Když jsem tak už&nbsp;nějakou chvíli seděl a&nbsp;ta poloha mi&nbsp;už&nbsp;neskýtala tolik příjemných pocitů jako zpočátku, vstal jsem a&nbsp;po špičkách, abych šetřil podlahu, poodešel jsem ke&nbsp;stojanu s&nbsp;knihami, abych se&nbsp;podíval na&nbsp;ty&nbsp;svazky. Ale byli to&nbsp;téměř jenom spisovatelé. Našel jsem tu&nbsp;svazky Herdera, Lessinga, Goetha, Schillera, Schlegelovy a&nbsp;Tieckovy překlady Shakespeara, Odysseu v&nbsp;řečtině, pak ale i&nbsp;něco z&nbsp;Ritterových zeměpisných děl, něco z&nbsp;„Dějin lidstva“ Johannese Müllera a&nbsp;také „Výpravu do&nbsp;rovníkových zemí“ Alexandra a&nbsp;Wilhelma Humboldtových, tu&nbsp;jsem sice znal, ale pořád jsem si&nbsp;v&nbsp;ní rád četl. Vrátil jsem se&nbsp;s&nbsp;knihou na&nbsp;místo, kde jsem seděl.</span></p>
          <p class="chunk" data-nb-ref-number="49" data-nb-words="12" data-nb-chars="70"><span class="idea" data-nb-ref-number="49" id="idea49" data-nb-words="12" data-nb-chars="70">Četl jsem si&nbsp;ne&nbsp;zrovna krátkou chvíli, a&nbsp;můj ubytovatel vešel dovnitř.</span></p>
          <p class="chunk" data-nb-ref-number="50" data-nb-words="37" data-nb-chars="188"><span class="idea" data-nb-ref-number="50" id="idea50" data-nb-words="37" data-nb-chars="188">Že&nbsp;byl tak dlouho pryč, myslel jsem si, že&nbsp;se&nbsp;třeba i&nbsp;převlékl, kdyžtě tu&nbsp;má&nbsp;hosta a&nbsp;na sobě oblek nijak sváteční. Ale vrátil se&nbsp;v&nbsp;týchž šatech, v&nbsp;nichž stanul přede mnou u&nbsp;mřížové branky.</span></p>
          <p class="chunk" data-nb-ref-number="51" data-nb-words="36" data-nb-chars="173"><span class="idea" data-nb-ref-number="51" id="idea51" data-nb-words="36" data-nb-chars="173">Neomluvil se, že&nbsp;se&nbsp;mnou dost dlouho nebyl, řekl, pokud jsem si&nbsp;už&nbsp;odpočal a&nbsp;bylo by&nbsp;mi&nbsp;vhod něco pojíst, abych šel s&nbsp;ním do&nbsp;jídelny, tam že&nbsp;se&nbsp;pro mne bude podávat na&nbsp;stůl.</span></p>
          <p class="chunk" data-nb-ref-number="52" data-nb-words="29" data-nb-chars="156"><span class="idea" data-nb-ref-number="52" id="idea52" data-nb-words="29" data-nb-chars="156">Řekl jsem, že&nbsp;už&nbsp;jsem si&nbsp;odpočal; ale že&nbsp;jsem přišel, pouze abych požádal o&nbsp;přístřeší, ale že&nbsp;nechci obtěžovat s&nbsp;ničím jiným, zejména ne&nbsp;stran jídla a&nbsp;pití.</span></p>
          <p class="chunk" data-nb-ref-number="53" data-nb-words="91" data-nb-chars="490"><span class="idea" data-nb-ref-number="53" id="idea53" data-nb-words="91" data-nb-chars="490">„Neobtěžujete,“ odpověděl muž, „musíte něco sníst, zejména proto že&nbsp;tu&nbsp;musíte setrvat tak dlouho, dokud se&nbsp;nerozhodne ta&nbsp;věc s&nbsp;bouřkou. Ježto je&nbsp;už&nbsp;poledne pryč, my&nbsp;však obědváme přesně v&nbsp;poledne a&nbsp;od té&nbsp;chvíle se&nbsp;nenosí už&nbsp;na&nbsp;stůl nic až&nbsp;do&nbsp;večeře, musí se&nbsp;pro vás, pokud nechcete čekat do&nbsp;večera, nosit na&nbsp;stůl zvlášť. Pokud jste snad už&nbsp;obědval a&nbsp;hodláte vyčkat do&nbsp;večera, čest domu si&nbsp;přesto žádá, aby se&nbsp;vám něco nabídlo, ať&nbsp;už&nbsp;si&nbsp;to&nbsp;vezmete, nebo ne. Pojďte proto se&nbsp;mnou do&nbsp;jídelny.“</span></p>
          <p class="chunk" data-nb-ref-number="54" data-nb-words="11" data-nb-chars="56"><span class="idea" data-nb-ref-number="54" id="idea54" data-nb-words="11" data-nb-chars="56">Odložil jsem knihu na&nbsp;židli vedle sebe a&nbsp;chystal se&nbsp;jít.</span></p>
          <p class="chunk" data-nb-ref-number="55" data-nb-words="12" data-nb-chars="59"><span class="idea" data-nb-ref-number="55" id="idea55" data-nb-words="12" data-nb-chars="59">Muž však vzal knihu a&nbsp;položil ji&nbsp;na&nbsp;místo na&nbsp;knižní stojan.</span></p>
          <p class="chunk" data-nb-ref-number="56" data-nb-words="48" data-nb-chars="275"><span class="idea" data-nb-ref-number="56" id="idea56" data-nb-words="48" data-nb-chars="275">„Odpusťte,“ řekl, „je u&nbsp;nás zvykem, že&nbsp;knihy, které jsou na&nbsp;stojanu, aby kdokoliv, kdo v&nbsp;pokoji čeká anebo v&nbsp;něm tak nebo onak pobývá, mohl si&nbsp;příležitostně a&nbsp;podle libosti něco přečíst, po&nbsp;použití knihu zase položí na&nbsp;stojan, aby si&nbsp;pokoj zachoval podobu, jaká mu&nbsp;přísluší.“</span></p>
          <p class="chunk" data-nb-ref-number="57" data-nb-words="15" data-nb-chars="77"><span class="idea" data-nb-ref-number="57" id="idea57" data-nb-words="15" data-nb-chars="77">Nato otevřel dveře a&nbsp;vybídl mě, ať&nbsp;jdu před ním do&nbsp;jídelny, kterou jsem znal.</span></p>
          <p class="chunk" data-nb-ref-number="58" data-nb-words="94" data-nb-chars="512"><span class="idea" data-nb-ref-number="58" id="idea58" data-nb-words="94" data-nb-chars="512">Když jsme do&nbsp;ní&nbsp;vešli, viděl jsem, že&nbsp;je&nbsp;prostřeno na&nbsp;výsostně krásném bílém plátně, a&nbsp;příbor a&nbsp;nádobí pouze pro jednoho, že&nbsp;je&nbsp;na&nbsp;stole zavařované ovoce, víno, voda a&nbsp;chléb a&nbsp;v&nbsp;jedné nádobě drcený led, aby se&nbsp;mohl dát do&nbsp;vína. Svůj tlumok a&nbsp;hůl z&nbsp;trnkového kmene jsem už&nbsp;neviděl, klobouk však pořád ještě visel na&nbsp;svém místě. Můj společník z&nbsp;kapsy svých šatů vyňal&nbsp;– jak jsem měl za&nbsp;to&nbsp;– stříbrný zvoneček a&nbsp;zaklinkal. Ihned se&nbsp;objevila děvečka a&nbsp;přinesla pečené kuře a&nbsp;krásný hlávkový salát, červeně kropenatý.</span></p>
          <p class="chunk" data-nb-ref-number="59" data-nb-words="8" data-nb-chars="44"><span class="idea" data-nb-ref-number="59" id="idea59" data-nb-words="8" data-nb-chars="44">Hostitel mě&nbsp;vybídl, abych se&nbsp;posadil a&nbsp;jedl.</span></p>
          <p class="chunk" data-nb-ref-number="60" data-nb-words="37" data-nb-chars="204"><span class="idea" data-nb-ref-number="60" id="idea60" data-nb-words="37" data-nb-chars="204">Že&nbsp;mi&nbsp;to&nbsp;všechno nabídl tak přátelsky, přijal jsem. Ačkoliv jsem skutečně už&nbsp;jednou jedl, bylo to&nbsp;před polednem a&nbsp;od té&nbsp;doby mi&nbsp;tím putováním zase už&nbsp;vyhládlo. A&nbsp;tak jsem vychutnával, co&nbsp;se&nbsp;mi&nbsp;předložilo.</span></p>
          <p class="chunk" data-nb-ref-number="61" data-nb-words="14" data-nb-chars="78"><span class="idea" data-nb-ref-number="61" id="idea61" data-nb-words="14" data-nb-chars="78">Můj ubytovatel se&nbsp;posadil ke&nbsp;mně, dělal mi&nbsp;společnost, ale nic nejedl a&nbsp;nepil.</span></p>
          <p class="chunk" data-nb-ref-number="62" data-nb-words="19" data-nb-chars="113"><span class="idea" data-nb-ref-number="62" id="idea62" data-nb-words="19" data-nb-chars="113">Když jsem dojedl a&nbsp;odložil příbor a&nbsp;odsunul talíř, nabídl se, ne­jsem-li příliš unavený, že&nbsp;mě&nbsp;zavede do&nbsp;zahrady.</span></p>
          <p class="chunk" data-nb-ref-number="63" data-nb-words="2" data-nb-chars="15"><span class="idea" data-nb-ref-number="63" id="idea63" data-nb-words="2" data-nb-chars="15">Souhlasil jsem.</span></p>
          <p class="chunk" data-nb-ref-number="64" data-nb-words="50" data-nb-chars="309"><span class="idea" data-nb-ref-number="64" id="idea64" data-nb-words="50" data-nb-chars="309">Znovu zaklinkal zvonečkem, vydal rozkaz, aby se&nbsp;sklidilo ze&nbsp;stolu, a&nbsp;nejen chodbou, kterou jsme do&nbsp;jídelny přišli, ale i&nbsp;jinou, vydlážděnou obyčejnými kameny, mě&nbsp;dovedl do&nbsp;zahrady. Na&nbsp;bílých vlasech měl teď malou prolamovanou čepičku, jakou rádi nasazují dětem, aby se&nbsp;jim do&nbsp;ní&nbsp;kučery zachytily jako do&nbsp;sítě.</span></p>
          <p class="chunk" data-nb-ref-number="65" data-nb-words="61" data-nb-chars="337"><span class="idea" data-nb-ref-number="65" id="idea65" data-nb-words="61" data-nb-chars="337">Když jsme vyšli ven z&nbsp;domu, viděl jsem, že&nbsp;co&nbsp;jsem jedl, slunce přestalo svítit na&nbsp;dům, předhonila ho&nbsp;bouřková hradba. Na&nbsp;zahradě i&nbsp;na celém kraji spočíval teplý suchý stín, jaký se&nbsp;v&nbsp;takových si­tuacích vždy objevuje. Ale bouřková hradba, co&nbsp;jsem byl v&nbsp;domě, ta&nbsp;se&nbsp;změnila jen málo a&nbsp;neskýtala naději na&nbsp;to, že&nbsp;déšť nějak brzo propukne.</span></p>
          <p class="chunk" data-nb-ref-number="66" data-nb-words="200" data-nb-chars="1197"><span class="idea" data-nb-ref-number="66" id="idea66" data-nb-words="200" data-nb-chars="1197">Rozhlédl jsem se&nbsp;a&nbsp;přesvědčil se, že&nbsp;zahrada za&nbsp;domem je&nbsp;hodně velká. Ale nebyla to&nbsp;zahrada, jak si&nbsp;ji&nbsp;s&nbsp;oblibou budují obyvatelé měst za&nbsp;svými venkovskými domy anebo vedle nich, že&nbsp;se&nbsp;totiž pěstují keře a&nbsp;stromy, které nerodí plody anebo nesou nanejvýš plody okrasné a&nbsp;mezi nimi se&nbsp;zakládají trávníky a&nbsp;písčité pěšiny anebo nějaké ty&nbsp;vršky s&nbsp;květinami anebo okrouhlé květinové záhony, tohle byla zahrada, která mi&nbsp;připomínala sad rodičů u&nbsp;předměstského domu. Byla tu&nbsp;rozsáhlá plocha s&nbsp;ovocnými stromy, ty&nbsp;však poskytovaly ještě dost dalšího prostoru, aby se&nbsp;mezi ně&nbsp;vměstnaly keře s&nbsp;plody anebo takové, které mají jenom květy, a&nbsp;aby se&nbsp;tu&nbsp;dokonale dařilo i&nbsp;zelenině a&nbsp;květinám. Ty&nbsp;rostly dílem na&nbsp;vlastních záhonech, dílem se&nbsp;táhly jako ohrazení, dílem pak byly na&nbsp;svých vlastních prostranstvích, kde se&nbsp;skvěly v&nbsp;celé kráse. Mne takové zahrady odjaktěživa naplňují pocitem domáckosti a&nbsp;užitečnosti; to&nbsp;ty&nbsp;druhé na&nbsp;jedné straně neobmýšlí svůj dům žádným ovocem, na&nbsp;druhé straně ovšem nejsou vskutku ani žádný les. Co&nbsp;v&nbsp;téhle době růží mohlo kvést, to&nbsp;kvetlo a&nbsp;vonělo, a&nbsp;protože zrovna tkvěly na&nbsp;nebi těžké mraky, vůně byla daleko pronikavější a&nbsp;silnější. Tohle přece zase ukazovalo také na&nbsp;bouřku.</span></p>
          <p class="chunk" data-nb-ref-number="67" data-nb-words="38" data-nb-chars="212"><span class="idea" data-nb-ref-number="67" id="idea67" data-nb-words="38" data-nb-chars="212">Poblíž domu se&nbsp;tyčil skleník. Ale směrem k&nbsp;cestě, po&nbsp;níž jsme šli, ukazoval, ne&nbsp;jak je&nbsp;dlouhý, nýbrž svou šířku. I&nbsp;tu šířku, kterou zčásti zakrývaly keře, odívaly růže a&nbsp;vypadala jako nějaký růžový altán v&nbsp;malém.</span></p>
          <p class="chunk" data-nb-ref-number="68" data-nb-words="16" data-nb-chars="112"><span class="idea" data-nb-ref-number="68" id="idea68" data-nb-words="16" data-nb-chars="112">Šli jsme prostornou uličkou, která vedla prostředkem zahrady. Byla zpočátku rovná, pak se&nbsp;však pozvolna zvedala.</span></p>
          <p class="chunk" data-nb-ref-number="69" data-nb-words="43" data-nb-chars="249"><span class="idea" data-nb-ref-number="69" id="idea69" data-nb-words="43" data-nb-chars="249">I&nbsp;v&nbsp;zahradě růže téměř převládaly. Buď tu&nbsp;a&nbsp;tam na&nbsp;vhodném místě stál jednotlivý stromek, anebo tu&nbsp;byly rozsazeny keře do&nbsp;určitých směrů, anebo se&nbsp;objevovaly úseky, kde měly růže k&nbsp;vegetování dobré podmínky a&nbsp;mohly se&nbsp;oku vyjevit v&nbsp;příjemném světle.</span></p>
          <p class="chunk" data-nb-ref-number="70" data-nb-words="43" data-nb-chars="278"><span class="idea" data-nb-ref-number="70" id="idea70" data-nb-words="43" data-nb-chars="278">Skupinu velmi tmavých, téměř fialových růží obklopovala vlastní graciézní mříž, ta&nbsp;je&nbsp;zdůrazňovala anebo chránila. Všechny květy byly tak jako ty&nbsp;před domem vypučelé ve&nbsp;zvláště čistých a&nbsp;ryzích barvách, dokonce ty, které už&nbsp;odkvétaly, pořád ještě měly plátky zdravé a&nbsp;plné síly.</span></p>
          <p class="chunk" data-nb-ref-number="71" data-nb-words="6" data-nb-chars="41"><span class="idea" data-nb-ref-number="71" id="idea71" data-nb-words="6" data-nb-chars="41">Na&nbsp;tuhle poslední okolnost jsem poukázal.</span></p>
          <p class="chunk" data-nb-ref-number="72" data-nb-words="48" data-nb-chars="278"><span class="idea" data-nb-ref-number="72" id="idea72" data-nb-words="48" data-nb-chars="278">„Neviděl jste někdy některou z&nbsp;těch starých žen,“ řekl můj společník, „které za&nbsp;svého mládí byly velice krásné a&nbsp;dlouho si&nbsp;zachovávaly síly? Ty&nbsp;se&nbsp;podobají těmhle růžím. I&nbsp;když ty&nbsp;ženy mají už&nbsp;ve&nbsp;tváři nesčetné drobné vrásky, mezi nimi vládne půvab a&nbsp;velice krásná, milá barva.“</span></p>
          <p class="chunk" data-nb-ref-number="73" data-nb-words="13" data-nb-chars="79"><span class="idea" data-nb-ref-number="73" id="idea73" data-nb-words="13" data-nb-chars="79">Odpověděl jsem, že&nbsp;jsem něco takového ještě nikdy nepozoroval, a&nbsp;šli jsme dále.</span></p>
          <p class="chunk" data-nb-ref-number="74" data-nb-words="180" data-nb-chars="1130"><span class="idea" data-nb-ref-number="74" id="idea74" data-nb-words="180" data-nb-chars="1130">V&nbsp;zahradě vedle růží byly i&nbsp;jiné květiny. Na&nbsp;stinných místech se&nbsp;vyskytovaly celé záhony prvosenek. Byly nejspíš už&nbsp;dávno odkvetlé, ale jejich silné zelené listy svědčily o&nbsp;tom, že&nbsp;se&nbsp;jim věnuje velká péče. Tu&nbsp;a&nbsp;tam na&nbsp;osamělém místě byla lilie, a&nbsp;na zvláštní dřevěné koze, se&nbsp;zařízením, které bránilo přímému slunci, se&nbsp;v&nbsp;květináčích skvěly krásně vyrostlé karafiáty. Ještě nevykvetly, ale poupata už&nbsp;hodně vypučela a&nbsp;dávala tušit znamenité květy. Na&nbsp;koze mohly být zřejmě jen květy vybrané; protože když jsme poněkud popošli, uviděl jsem školku těch rostlin, založenou v&nbsp;dlouhých, do&nbsp;daleka se&nbsp;táhnoucích záhonech. Jinak tu&nbsp;byly obvyklé zahradní květiny, dílem na&nbsp;záhonech, dílem na&nbsp;malých oddělených prostranstvích, dílem za&nbsp;ohrazeními. Oblibě se&nbsp;tu&nbsp;zřejmě těšila zejména letní fiala, protože ta&nbsp;se&nbsp;tu&nbsp;vyskytovala ve&nbsp;velkém počtu a&nbsp;notně krásná, i&nbsp;mnoha odrůdami. Její vůně se&nbsp;blaživě nesla povětřím. Viděl jsem, že&nbsp;se&nbsp;tahle květina pěstuje i&nbsp;v&nbsp;květináčích a&nbsp;rozestavuje se&nbsp;na&nbsp;výhodných místech. Jaké tu&nbsp;měli cibulkovité rostliny, hyacinty, tulipány a&nbsp;podobně, to&nbsp;jsem zjistit nemohl, ježto doba těchhle květin byla dávno pryč.</span></p>
          <p class="chunk" data-nb-ref-number="75" data-nb-words="20" data-nb-chars="108"><span class="idea" data-nb-ref-number="75" id="idea75" data-nb-words="20" data-nb-chars="108">Pryč byla i&nbsp;doba květinových křovin a&nbsp;stály u&nbsp;cesty anebo tam, kde je&nbsp;vysadili, jen se&nbsp;svými zelenými listy.</span></p>
          <p class="chunk" data-nb-ref-number="76" data-nb-words="39" data-nb-chars="244"><span class="idea" data-nb-ref-number="76" id="idea76" data-nb-words="39" data-nb-chars="244">Širé a&nbsp;větší prostory než květiny zaujímala zelenina. Mezi zeleninovými plochami a&nbsp;po jejich bocích se&nbsp;táhly plantáže jahod. Těm se&nbsp;zjevně věnovala zvláštní péče, zhusta byly uvázané a&nbsp;měly na&nbsp;sobě plechové štítky, na&nbsp;kterých byly jejich názvy.</span></p>
          <p class="chunk" data-nb-ref-number="77" data-nb-words="48" data-nb-chars="284"><span class="idea" data-nb-ref-number="77" id="idea77" data-nb-words="48" data-nb-chars="284">Na&nbsp;několika stromech jsem postřehl drobné dřevěné skříňky, tu&nbsp;na&nbsp;kmeni, tu&nbsp;na&nbsp;větvích. U&nbsp;nás na&nbsp;vysočině se&nbsp;takové přístřešky zřizují pro špačky, aby si&nbsp;v&nbsp;nich postavili hnízdo. Zdejší přístřešky byly ovšem jiné. Chtěl jsem se&nbsp;zeptat, ale v&nbsp;průběhu rozhovoru jsem na&nbsp;to&nbsp;zase zapomněl.</span></p>
          <p class="chunk" data-nb-ref-number="78" data-nb-words="170" data-nb-chars="1032"><span class="idea" data-nb-ref-number="78" id="idea78" data-nb-words="170" data-nb-chars="1032">Jak jsme tak procházeli zahradou, zvláště z&nbsp;její křovinaté části jsem slyšel ptačí hlasy, jaké jsem zaslechl v&nbsp;pokoji, kde jsem předtím čekal, byly ovšem zřetelnější a&nbsp;jasnější. Ještě jedna věc mi&nbsp;byla nápadná, když jsme proputovali valnou část zahrady; nepostřehl jsem žádné škody od&nbsp;housenek. Když jsem putoval krajem, zahlédl jsem je, i&nbsp;když nijak nebily do&nbsp;očí, protože nebyly nijak velké a&nbsp;nebylo se&nbsp;nutno obávat, že&nbsp;se&nbsp;nevydaří ovoce. Když jsem viděl, jak svěží je&nbsp;listí v&nbsp;téhle zahradě, housenky mi&nbsp;znovu vytanuly na&nbsp;mysli. Proto jsem si&nbsp;listí prohlížel bedlivěji a&nbsp;zdálo se&nbsp;mi, že&nbsp;je&nbsp;i&nbsp;dokonalejší než jinde, zelené listy byly větší a&nbsp;tmavší, vždycky celé, a&nbsp;zelené třešně a&nbsp;malá jablíčka a&nbsp;hruštičky se&nbsp;mezi nimi vyjímaly notně zdravě. Touhle skutečností jsem zpozorněl a&nbsp;prohlížel jsem si&nbsp;bedlivěji i&nbsp;zelí, které rostlo nedaleko od&nbsp;cesty. Jediné holé žebro neprozrazovalo, že&nbsp;by&nbsp;tu&nbsp;byla hryzala housenka běláska. Listy byly celé a&nbsp;krásné. Umínil jsem si, že&nbsp;příležitostně se&nbsp;svému společníkovi zmíním, co&nbsp;jsem vypozoroval.</span></p>
          <p class="chunk" data-nb-ref-number="79" data-nb-words="25" data-nb-chars="143"><span class="idea" data-nb-ref-number="79" id="idea79" data-nb-words="25" data-nb-chars="143">Mezitím jsme došli až&nbsp;na&nbsp;konec plantáží, a&nbsp;tady začínal trávník, stoupal strměji, zpočátku na&nbsp;něm byly stromy, dál nahoře však už&nbsp;se&nbsp;táhl holý.</span></p>
          <p class="chunk" data-nb-ref-number="80" data-nb-words="5" data-nb-chars="23"><span class="idea" data-nb-ref-number="80" id="idea80" data-nb-words="5" data-nb-chars="23">Šli jsme po&nbsp;něm vzhůru.</span></p>
          <p class="chunk" data-nb-ref-number="81" data-nb-words="137" data-nb-chars="798"><span class="idea" data-nb-ref-number="81" id="idea81" data-nb-words="137" data-nb-chars="798">Když jsme vyšli dost vysoko a&nbsp;stromy už&nbsp;nebránily ve&nbsp;výhledu, na&nbsp;chvilku jsem se&nbsp;zastavil a&nbsp;díval se&nbsp;na&nbsp;oblohu. Můj společník se&nbsp;rovněž zarazil. Bouřka už&nbsp;se&nbsp;tyčila nejenom na&nbsp;západní straně, nýbrž všude. Zaslechli jsme i&nbsp;vzdálené hřmění, a&nbsp;to se&nbsp;opakovalo častěji. Zaslechli jsme to&nbsp;hned na&nbsp;západní straně, hned v&nbsp;nadhlavníku, hned zas na&nbsp;místech, která jsme nedokázali určit. Můj člověk si&nbsp;svou věcí byl určitě naprosto jistý; protože jsem viděl, jak v&nbsp;zahradě dělníci velmi horlivě čerpají vodu ze&nbsp;studní, načež ji&nbsp;z&nbsp;okovů vylévají do&nbsp;struh probíhajících celou zahradou; z&nbsp;nich voda teče do&nbsp;nádržek. Viděl jsem i&nbsp;dělníky, kteří chodili k&nbsp;nádržkám, z&nbsp;nich si&nbsp;nabírali vodu do&nbsp;konví a&nbsp;rozlévali ji&nbsp;na&nbsp;rostliny. Tohle konání mě&nbsp;velice zaujalo, ale neříkal jsem vůbec nic a&nbsp;můj společník také mlčel.</span></p>
          <p class="chunk" data-nb-ref-number="82" data-nb-words="16" data-nb-chars="96"><span class="idea" data-nb-ref-number="82" id="idea82" data-nb-words="16" data-nb-chars="96">Když jsme tak krátce postáli, stoupali jsme po&nbsp;trávníku zase dál vzhůru a&nbsp;vposledku dost příkře.</span></p>
          <p class="chunk" data-nb-ref-number="83" data-nb-words="155" data-nb-chars="924"><span class="idea" data-nb-ref-number="83" id="idea83" data-nb-words="155" data-nb-chars="924">Konečně jsme dospěli na&nbsp;nejvyšší místo a&nbsp;tím i&nbsp;na konec zahrady. Za&nbsp;ním se&nbsp;půda opět mírně svažovala. Tady se&nbsp;tyčila hodně vysoká třešeň, nejmohutnější strom v&nbsp;zahradě, možná i&nbsp;nejmohutnější ovocný strom v&nbsp;kraji. Kolem kmene stromu byla postavená dřevěná lavička, která měla před sebou do&nbsp;všech světových stran čtyři stoly, aby si&nbsp;tu&nbsp;člověk mohl odpočinout, prohlédnout si&nbsp;krajinu anebo si&nbsp;číst a&nbsp;psát. Na&nbsp;tom místě bylo vidět skoro na&nbsp;všechny strany oblo­hy. Velice dobře jsem si&nbsp;pamatoval, že&nbsp;jsem na&nbsp;svých dřívějších putováních tenhle strom vídal ze&nbsp;silnice anebo z&nbsp;jiných míst. Jevil se&nbsp;jako tmavý výrazný bod korunující nejvyšší místo v&nbsp;krajině. Za&nbsp;jasných dnů odtud dojista byl vidět celý horský hřeben na&nbsp;jihu, teď však nebylo lze uzřít z&nbsp;toho nic, protože všechno se&nbsp;slévalo do&nbsp;jedné jediné bouřkové hmoty. Na&nbsp;půlnoční straně se&nbsp;jevilo jakési přívětivé pohoří, a&nbsp;za ním podle mého odhadu určitě bylo městečko Otrčná.</span></p>
          <p class="chunk" data-nb-ref-number="84" data-nb-words="49" data-nb-chars="300"><span class="idea" data-nb-ref-number="84" id="idea84" data-nb-words="49" data-nb-chars="300">Na&nbsp;chvilku jsme se&nbsp;posadili na&nbsp;lavičku. Vypadalo to, že&nbsp;kolem tohohle místečka nikdo nemůže projít, aby si&nbsp;nesedl a&nbsp;trochu se&nbsp;neporozhlédl; tráva kolem dokola stromu byla totiž udupaná, až&nbsp;vykukovala holá hlína, jako kdyby kolem stromu vedla cesta. Lidé se&nbsp;tedy na&nbsp;tomhle místě nejspíš rádi scházeli.</span></p>
          <p class="chunk" data-nb-ref-number="85" data-nb-words="83" data-nb-chars="468"><span class="idea" data-nb-ref-number="85" id="idea85" data-nb-words="83" data-nb-chars="468">Jen malou chvilku jsme odpočívali, a&nbsp;uviděl jsem, že&nbsp;z&nbsp;nepříliš vzdálených keřů a&nbsp;stromů vychází nějaká postava a&nbsp;stoupá k&nbsp;nám nahoru. Když ten člověk přišel trochu blíž, poznal jsem, že&nbsp;je&nbsp;to&nbsp;jakási směs chlapce a&nbsp;jinocha. Chvílemi by&nbsp;si&nbsp;člověk myslel, že&nbsp;ten příchozí je&nbsp;venkoncem jinoch, a&nbsp;chvílemi zas, že&nbsp;je&nbsp;to&nbsp;ještě venkoncem chlapec. Měl na&nbsp;sobě jakési modře a&nbsp;bíle pruhované plátěné šaty, na&nbsp;krku neměl nic a&nbsp;na hlavě také nic než hustou spoustu hnědých kučer.</span></p>
          <p class="chunk" data-nb-ref-number="86" data-nb-words="22" data-nb-chars="121"><span class="idea" data-nb-ref-number="86" id="idea86" data-nb-words="22" data-nb-chars="121">Když došel až&nbsp;k&nbsp;nám, řekl: „Vidím, že&nbsp;se&nbsp;zaobíráš nějakým neznámým mužským, nebudu tě&nbsp;tedy rušit a&nbsp;sejdu zas do&nbsp;zahrady.“</span></p>
          <p class="chunk" data-nb-ref-number="87" data-nb-words="5" data-nb-chars="32"><span class="idea" data-nb-ref-number="87" id="idea87" data-nb-words="5" data-nb-chars="32">„Udělej to,“ řekl můj společník.</span></p>
          <p class="chunk" data-nb-ref-number="88" data-nb-words="17" data-nb-chars="101"><span class="idea" data-nb-ref-number="88" id="idea88" data-nb-words="17" data-nb-chars="101">Chlapec se&nbsp;mi&nbsp;rychle a&nbsp;zlehka uklonil, otočil se&nbsp;a&nbsp;scházel zpátky týmž směrem, kterým předtím přišel.</span></p>
          <p class="chunk" data-nb-ref-number="89" data-nb-words="4" data-nb-chars="25"><span class="idea" data-nb-ref-number="89" id="idea89" data-nb-words="4" data-nb-chars="25">Ještě jsme chvíli seděli.</span></p>
          <p class="chunk" data-nb-ref-number="90" data-nb-words="30" data-nb-chars="165"><span class="idea" data-nb-ref-number="90" id="idea90" data-nb-words="30" data-nb-chars="165">Na&nbsp;obloze se&nbsp;zatím změnilo jen málo. Tkvěla tu&nbsp;táž pokrývka mračen a&nbsp;slyšeli jsme totéž hřmění. Jen proto, že&nbsp;pokrývka ztmavla, tu&nbsp;a&nbsp;tam bylo teď zahlédnout i&nbsp;blesk.</span></p>
          <p class="chunk" data-nb-ref-number="91" data-nb-words="22" data-nb-chars="150"><span class="idea" data-nb-ref-number="91" id="idea91" data-nb-words="22" data-nb-chars="150">Po&nbsp;nějaké době řekl můj společník: „Vaše výprava asi nemá cíl, jakému by&nbsp;bylo na&nbsp;závadu několikahodinové zdržení anebo jednodenní nebo několikadenní.“</span></p>
          <p class="chunk" data-nb-ref-number="92" data-nb-words="33" data-nb-chars="196"><span class="idea" data-nb-ref-number="92" id="idea92" data-nb-words="33" data-nb-chars="196">„Je to, jak jste říkal,“ odpověděl jsem, „mým cílem je&nbsp;hovět vědeckému usilování, seč mé&nbsp;síly budou stačit, a&nbsp;vedle toho, a&nbsp;to rovněž nepovažuji za&nbsp;nedůležité, kochat se&nbsp;životem ve&nbsp;volné přírodě.“</span></p>
          <p class="chunk" data-nb-ref-number="93" data-nb-words="57" data-nb-chars="317"><span class="idea" data-nb-ref-number="93" id="idea93" data-nb-words="57" data-nb-chars="317">„To poslední věru není rovněž málo důležité,“ opáčil soused, „a že&nbsp;jste prozradil, jaký je&nbsp;cíl vaší výpravy, budete jistě souhlasit, nabídnu-li vám, abyste dnes už&nbsp;v&nbsp;cestě nepokračoval a&nbsp;strávil noc v&nbsp;mém domě. Pokud byste si&nbsp;snad poté přál pobýt u&nbsp;mě i&nbsp;zítra i&nbsp;třeba dalších několik dnů, je&nbsp;pouze na&nbsp;vás tak učinit.“</span></p>
          <p class="chunk" data-nb-ref-number="94" data-nb-words="59" data-nb-chars="335"><span class="idea" data-nb-ref-number="94" id="idea94" data-nb-words="59" data-nb-chars="335">„Chtěl jsem, i&nbsp;kdyby bouřka trvala dlouho, přesto se&nbsp;ještě dnes vydat dál do&nbsp;Rákosce,“ řekl jsem. „Ježto si&nbsp;však vedete vůči nezná­mému pocestnému tak přátelsky, rád řeknu ano na&nbsp;to, strávit dnešní noc u&nbsp;vás v&nbsp;domě, a&nbsp;jsem vám za&nbsp;něco takového vděčný. Co&nbsp;bude zítra, o&nbsp;tom se&nbsp;nemohu teď ještě rozhodnout, protože ráno ještě nenastalo.“</span></p>
          <p class="chunk" data-nb-ref-number="95" data-nb-words="38" data-nb-chars="197"><span class="idea" data-nb-ref-number="95" id="idea95" data-nb-words="38" data-nb-chars="197">„Tak jsme se&nbsp;tedy o&nbsp;nadcházející noci dohodli, tak jak jsem si&nbsp;to&nbsp;hned myslel,“ řekl můj společník. „Asi jste si&nbsp;všiml, že&nbsp;váš tlumok a&nbsp;vaše tulácká hůl už&nbsp;nejsou v&nbsp;jídelně, když jste do&nbsp;ní&nbsp;vešel.“</span></p>
          <p class="chunk" data-nb-ref-number="96" data-nb-words="7" data-nb-chars="45"><span class="idea" data-nb-ref-number="96" id="idea96" data-nb-words="7" data-nb-chars="45">„Opravdu jsem si&nbsp;toho všiml,“ odpověděl jsem.</span></p>
          <p class="chunk" data-nb-ref-number="97" data-nb-words="21" data-nb-chars="112"><span class="idea" data-nb-ref-number="97" id="idea97" data-nb-words="21" data-nb-chars="112">„Obojí jsem dal odnést do&nbsp;vašeho pokoje,“ řekl muž, „protože jsem už&nbsp;tušil, že&nbsp;tuhle noc strávíte u&nbsp;nás v&nbsp;domě.“</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pozdni_leto_008.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>