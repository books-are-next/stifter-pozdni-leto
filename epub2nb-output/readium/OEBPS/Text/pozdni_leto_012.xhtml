<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pozdni_leto-9</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pozdni_leto-9" xml:lang="cs-CZ">
		<div class="Z-kladn--textový-r-meček">
			<p id="_idParaDest-8" class="MLP_uroven2_kapitola ParaOverride-1">Rozšíření</p>
			<p class="MLP_text_bez1radku ParaOverride-1">Došel jsem tam, kde jsem přerušil svou práci. Lidé, kteří věděli o&#160;mém úmyslu vrátit se, čekali mě už dlouho. Starý Kašpar, který mi na putováních po horách byl navýsost věrným společníkem a&#160;většinou nosíval v&#160;koženém tlumoku sporou stravu, kterou jsme potřebovali na jeden den, už se na mne několikrát poptával v&#160;hostinci U&#160;Javoru a&#160;obvykle, jak mi to hostinská řekla, než vešel dovnitř, na chvilku se vždy zastavil na cestě a&#160;zadíval se vzhůru na tu spoustu oken, která z&#160;dřevěné výztuže domu vzhlížela na javory, aby viděl, jestli z&#160;některého nevyčuhuje má hlava. Teď už zase seděl vedle mne u&#160;dlouhého smrkového stolu pod zelenými stromy a&#160;přišli i&#160;ostatní, kterým sdělil tu novinu. Byl jsem nadmíru potěšen a&#160;dojalo mě u&#160;srdce, když jsem viděl, jakou radost tihle lidé mají, když vidí, že jsem se vrátil, a&#160;jak se už těší, že budeme pokračovat v&#160;práci.</p>
			<p class="MLP_text ParaOverride-1">Pustil jsem se do ní udatně, jako kdyby mě svědomí nutkalo, abych dohnal, co jsem zmeškal tím, že jsem tu tak dlouho nebyl. Pracoval jsem pilněji a&#160;přičinlivěji než v&#160;kterékoliv době předtím, propátrávali jsme horské stěny, tak jak se za věky poskládaly, až k&#160;jejich úpatím v&#160;údolích i&#160;na jejich rozmanitých vrcholcích, které nám byly přístupny anebo které jsme si zpřístupnili za pomoci kladiv a&#160;perlíků. Procházeli jsme údolími a&#160;pídili se po všem, co i&#160;jen nepatrně vyjevovalo jejich složení, a&#160;provázeli jsme vodstva, která proudila do dolin, a&#160;prozkoumávali všechna tělesa, která voda vyplavovala z&#160;odlehlých míst a&#160;neustále je unášela dál a&#160;dál. Hlavním místem, kde jsme všichni pobývali, byl pořád hostinec U&#160;Javoru, a&#160;i když jsme často byli z&#160;něho dlouho pryč a&#160;přenocovali v&#160;jiných horských hostincích anebo u&#160;dřevorubců anebo někde na horské pasece nebo i&#160;docela pod širým nebem, vždy znovu jsme se pak vraceli do Javoru, považovali nás tam už za docela zdomácnělé, mí lidé si nacházeli místo na spaní v&#160;seně, já měl svůj stálý pěkně zařízený pokoj a&#160;také malou komůrku, do které jsem si mohl dávat přinášet, co jsem nasbíral.</p>
			<p class="MLP_text ParaOverride-1">Často, když jsem byl unaven prací anebo když jsem si myslel, že jsem už všeho nasbíral dost, seděl jsem na vrcholu některé skály a&#160;roztouženě pohlížel na krajinné útvary, které mě obklopovaly, anebo jsem se díval dolů na některé z&#160;jezer, jakých je u&#160;nás v&#160;horách vícero, anebo jsem se díval na temnou hlubinu některé rokle anebo jsem si v&#160;morénách některého ledovce vyhlédl balvan a&#160;seděl tam osaměle a&#160;hleděl na modrou anebo zelenou anebo třpytivou barvu ledu. Kdykoliv jsem pak zase došel do údolí a&#160;byl mezi svými lidmi, kteří se tam sešli, připadalo mi, jako kdyby mi všechno bylo zřejmější a&#160;přirozenější.</p>
			<p class="MLP_text ParaOverride-1">Od jednoho myslivce, který byl arci spíše takovým těkavým tulákem než tím, kdo by byl dlouho činný na jednom místě jako lovec důvěrně obeznámený jak s&#160;končinou, tak se zvěří v&#160;ní, dal jsem si přes hory donést citeru. Protože nikde nepobyl dlouho a&#160;už byl činný ve všech koutech toho kraje, znal celé hory dopodrobna a&#160;věděl, kde se zhotovují nejlepší a&#160;nejkrásnější citery. To dovedl posoudit nadmíru dobře i&#160;proto, že byl nejzručnějším a&#160;nejproslulejším hráčem na citeru, jaký kde v&#160;horách existoval. Přinesl mi velice krásnou citeru, její hmatník byl z&#160;černočerného dřeva, v&#160;něm byly zasazeny ozdoby z&#160;perleti a&#160;ze slonoviny a&#160;na něm upevněny pražce z&#160;blyštivého ryzího stříbra. Rezonanční skříň, říkal posel, asi pochází z&#160;jedle tak zvonivé, že lepší být nemohla; po takových se mistr pídil a&#160;v&#160;příznivých znameních a&#160;letech si je vozil domů. Nožičky citery byly koule ze slonoviny. A&#160;vskutku, kdykoliv myslivec na citeru hrál, pomyslel jsem si, že jsem snad ještě nikdy neslyšel na nástroji z&#160;lidských rukou tón sladší. Dokonce kdykoli v&#160;Růžovém domě hrála Matylda a&#160;Natálie, nebylo to takové; široko daleko jsem neslyšel nic, co by připomínalo, jak ovládá citeru tenhle myslivec. Rád jsem mu dovoloval, aby přede mnou zahrál na mou citeru, protože žádná mu nezněla tak jako tahle a&#160;protože říkal, že se musí vyhrát. Byl posléze ve hře na citeru mým učitelem, a&#160;když jsem viděl, že mé citeře dává přednost přede všemi ostatními, umínil jsem si, pokud bych snad měl mít důvod být spokojen s&#160;našimi lekcemi, že mu koupím stejnou. Vyprávěl mi totiž, že mistr zhotovil několik citer z&#160;téhož dřeva jako tu mou ve stejném slohu. Protože citera byla dost drahá, rozhodl jsem se, že mistr ony stejné nástroje tak rychle neprodá a&#160;že mu ještě nějaký vybude, pokud svému učiteli k&#160;obvyklé odměně, kterou jsem ho obmyslil na penězích, přidám ještě takovýhle dárek.</p>
			<p class="MLP_text ParaOverride-1">To léto jsem rovněž začal zakládat sbírku mramorů. Kousky, které jsem tu a&#160;tam nalezl anebo zakoupil, vybrousily se do malé podoby, na jakési silnější destičky, na jejichž plochách se vyjevoval druh mramoru. Pokud jsem nalezl větší kusy, krom toho, že jsem je v&#160;podobě stejných destiček zařadil do sbírky, rozhodl jsem se, že z&#160;nich budu mít všelijaké objekty, užitné drobnosti na stolech, na skříních, na mycích pultech anebo z&#160;nich budou části nábytku a&#160;zařízení nebo samotné zařízení. Doufal jsem, že udělám otci a&#160;matce velkou radost, když postupně jako vedlejší přínos své práce přinesu jim tu nebo onu ozdobu do domu nebo i&#160;do zahrady; pomýšlel jsem totiž i&#160;na to, že najdu-li nějaký kámen, jaký na to bude dost velký, že z&#160;něho dám udělat bazének.</p>
			<p class="MLP_text ParaOverride-1">V&#160;Hlásném údolí jsem jednou zastihl Rolanda, Eustachova bratra. Kreslil předtím v&#160;jednom starém kostele a&#160;teď se v&#160;hlásenském hostinci snažil trochu si uspořádat, co nakreslil, i&#160;další náčrty, které vytvořil nedaleko odtud. Blízko Hlásného údolí totiž byl osamělý dvorec, anebo vlastně spíš podstatný kamenný dům, spíš zámeček, který kdysi patříval rodině, jež díky obchodu s&#160;horskými výtvory a&#160;stále rozsáhlejšímu obcování s&#160;mnoha končinami ve světě dosáhla značné zámožnosti, ovšem tím, že se potomci zvrhli, jejich lehkověrností a&#160;rozmařilostí zase zchudla. Jeden příslušník toho rodu kdysi vybudoval ten velký kamenný dům. Ten teď patřil jednomu neznámého pánovi z&#160;města; ten dům koupil pro jeho polohu a&#160;pro jeho leckterou nevšednost a&#160;občas sem zavítal. V&#160;domě byly krásné objekty, krásné kamenné výtvory a&#160;krásná díla ze dřeva dílem v&#160;podobě střepů, dveří a&#160;podlah, dílem jako nábytek. Práce se dřevem kdysi v&#160;horách kvetla dojista daleko víc než nyní. Z&#160;těch věcí se z&#160;domu nesmělo nic vynášet, také se z&#160;nich nic neprodávalo. Rolandovi dovolili kreslit to, co se mu zdálo hodné takového zpodobení. Z&#160;toho důvodu pobýval v&#160;hlásenském hostinci. Zašel jsem s&#160;ním vícekrát do onoho domu a&#160;nejednou jsme zapředli takovou a&#160;onakou debatu, zejména když jsme se vždycky večer, poté co jsme měli za sebou veškerou práci toho dne, sešli u&#160;stolu ve velké hostinské jizbě. Objevil jsem v&#160;něm nadmíru náruživého člověka rázných rozhodnutí a&#160;divých tužeb, ať už mu uvízl v&#160;srdci nějaký umělecký objekt, anebo se snažil lapit do duše to anebo ono. Dal těmhle místům vale dříve než já.</p>
			<p class="MLP_text ParaOverride-1">Než mě mé záležitosti odvedly z&#160;toho kraje, objevil jsem ještě něco, co mě kvůli otci nadmíru potěšilo. Kašpar dost často poslouchal, o&#160;čem s&#160;Rolandem rozmlouváme, a&#160;tu a&#160;tam si dokonce prohlížel kresby. Jednou mi řekl, pokud mám takové potěšení ze starých věcí, že mi může ukázat něco, co je hodně staré a&#160;hodně zajímavé. Patří to prý jednomu drvoštěpovi, který má dům, zahradu a&#160;malou polnost, o&#160;niž pečuje jeho žena a&#160;jeho dorůstající děti. Jednou jsme se z&#160;mého popudu vydali k&#160;onomu domu, který stál na druhé straně lesního výběžku v&#160;lůně suché lučiny poblíž malých políček a&#160;těsně u&#160;jednoho velkého osamělého balvanu, takového, jaké se zhusta vyskytují osamoceně přímo uprostřed úrodné půdy. Ono staré dílo, které jsem tu našel, bylo obložení dvou okenních sloupů zvící tak poloviny mužské postavy. Byl to zjevně zbytek nějakého daleko většího obložení, které se v&#160;uvedené úrovni táhlo podlahou podél všech stěn jednoho pokoje. Už se tu dochovaly pouze obklady dvou okenních sloupů; ale byly úplné. Poloreliéfní postavy andělů a&#160;chlapců ovinuté listy stály na podstavcích a&#160;vzpíraly útlé římsy. Majitel domku ony dva obklady postavil do parádního pokoje tak, že hleděly do jizby nezdobeným vyhloubením. Do vyhloubení postavil polychromované řezby světců z&#160;doby novější. Dílo nejspíš kdysi stávalo v&#160;onom kamenném domě a&#160;odtud ho dopravili pryč, protože asi ti, co do domu přišli poté, leccos v&#160;něm měnili a&#160;věci pod cenou prodávali. Majitel lučního domu nám řekl, že jeho dědeček zmíněné věci koupil v&#160;dražbě Hagerova mlýna, na niž došlo, ježto mlynář byl marnotratný. Na jakékoliv doplňky stran obkladů jsem se poptával marně a&#160;díky Kašparovu prostředkování jsem od majitele vykoupil všechno, co ještě zbylo. Dal jsem vyrobit bedny, jednotlivé díly jsem rozebral, po jednom je zabalil a&#160;poslal je zatím do hostince U&#160;Javoru k&#160;dalším svým věcem.</p>
			<p class="MLP_text ParaOverride-1">Opravdu jsem toho podzimu zůstal v&#160;horách hodně dlouho. Nejenom že už na horách ležel sníh, ale pokrýval už i&#160;celý kraj, a&#160;když jsem se loučil s&#160;hostincem U&#160;Javoru, jezdilo se už na saních namísto v&#160;kočáře. Zabalil jsem si veškeré své věci a&#160;poslal je napřed, protože jsem měl nejspíš příští rok pobývat už někde jinde než v&#160;tomhle přívětivém domě. Rozžehnal jsem se se všemi svými lidmi a&#160;po hladce umrzlé cestě jsem se ubíral podél šumící řeky, kde se už na březích uchycovaly kusy ledu, dolů do rovinatějších končin. Směr mého putování mě zavedl i&#160;na výšiny, z&#160;nichž jsem na severu dohlédl na končinu u&#160;Růžového domu a&#160;na jihu až k&#160;Hvězdnému dvoru. V&#160;tom bílém hávu, který se prostíral na polích a&#160;který protínaly tmavé pásy lesů, stěží jsem rozeznal pahorky, v&#160;jejichž klínu určitě stál dům mého přítele, a&#160;ještě hůře se mi poznávalo okolí Hvězdného dvora, ježto jsem v&#160;téhle krajině nikdy v&#160;zimě nebyl. Ale věděl jsem s&#160;jistotou, kde že určitě je dům, u&#160;něhož v&#160;minulém létě kvetlo tolik růží, kde je zámek, za nímž se tyčily ty staré lípy a&#160;proudil pramen, u&#160;něhož držela stráž ona ženská postava z&#160;bílého mramoru. Blaživé nitky, jež mě táhly do obou směrů, vystřídala tkanice silnější, jež mě vedla k&#160;mým drahým nejbližším.</p>
			<p class="MLP_text ParaOverride-1">Když jsem dorazil na rovinu a&#160;dospěl tam, kde mě měly očekávat mé bedny, a&#160;když jsem shledal, že jsou neporušené, odevzdal jsem je dopravci, aby je dovezl k&#160;řece, a&#160;zejména ty se starobylými věcmi jsem mu svěřoval nadmíru nabádavě. Druhého dne jsem v&#160;kočáře odejel za nimi. Na řece jsem dal bedny opatrně přenést na loď a&#160;příští ráno jsem i&#160;já touž lodí odplul do rodného města.</p>
			<p class="MLP_text ParaOverride-1">Šťastně jsem do něho doplul, dal si svých pět švestek dovézt do našeho domu, nejdřív jsem rozbalil bednu se starobylými věcmi a&#160;uklidnilo mě, že dřevořezby vyšly z&#160;převozu neporušené. Otcova radost byla mimořádná, matka se radovala, protože se radoval otec, a&#160;sestra, která lesknoucí se oči upírala tu na mne, tu na otce, dávala najevo, že je se mnou spokojená. Tohle všechno způsobilo, že jsem zapomněl na leccos, co mi téměř jako strach tížilo srdce. Zase jsem byl mezi svými, ti se ze všech sil své duše podíleli na mé blaženosti a&#160;to mi dodávalo klid a&#160;pocit tak sladký, jaký jsem v&#160;poslední době už téměř neznal.</p>
			<p class="MLP_text ParaOverride-1">Druhého dne, když jsem šel do jídelny, uviděl jsem otce, jak stojí u&#160;obložení a&#160;prohlíží si je. Chvíli se k&#160;němu skláněl, pak poklekl a&#160;té a&#160;oné části se dotýkal dlaní anebo je zrakem bedlivěji zkoumal. Srdce se mi rozbušilo radostí a&#160;bílé vlasy, které otci na hlavě vyvstávaly mezi tmavými hojněji a&#160;hojněji, připadaly mi dvojnásob úctyhodné a&#160;ta jemná starostlivá vráska na čele, která povstala z&#160;toho, jak pro nás pracovalo to sídlo jeho myšlenek, když jsem se já oddával svému potěšení a&#160;užíval si světa a&#160;lidí a&#160;má sestra mohla rozkvétat jak nádherná růže, probouzela ve mně málem zbožnost. Přidala se k&#160;nám matka, otec jí ledacos ukázal, vysvětloval jí pozice postav, jak jsou vedeny a&#160;jak se vinou stonky a&#160;listy a&#160;jak je celek rozčleněn. Matka díky dlouholetému cviku chápala ty věci daleko lépe než já a&#160;viděl jsem teď, že jsem otci přivezl cosi daleko krásnějšího, než jsem vůbec věděl. Umínil jsem si, že příští jaro budu daleko bedlivěji pátrat po částech patřících k&#160;těmto obkladům; vyptával jsem se na ně předtím jen docela všeobecně, teď jsem však hodlal v&#160;celém kraji hledat co nejpečlivěji. Ještě jsme se nějakou chvíli bavili o&#160;celém tom díle, pak mě matka provedla všemi mými pokoji a&#160;ukázala mi, co se tu vykonalo, když jsem tu nebyl, aby se mi sdostatek zpříjemnilo zimní pobývání. Přidala se k&#160;nám sestra, a&#160;když matka odešla, objala mě oběma rukama kolem krku, políbila mě a&#160;řekla, že jsem velmi hodný člověk a&#160;že mě hned po otci a&#160;po matce ze všeho, co na světě vůbec je, nejvíc a&#160;nejvroucněji miluje. Když to říkala, málem mi hned vhrkly do očí slzy. Když jsem pak ve svém pokoji osaměle chodil sem a&#160;tam, srdce jako kdyby mi chtělo pořád a&#160;pořád říkat: „Teď je všechno dobré, teď je všechno dobré.“</p>
			<p class="MLP_text ParaOverride-1">Druhého dne jsem si koupil učebnici španělštiny, kterou mi poradil jeden přítel, který se už několik let těmihle věcmi zaobíral. Vedle jiné práce jsem se začal zprvu jen tak pro sebe učit z&#160;té knihy a&#160;vymínil jsem si, pokud bych to někdy později považoval za nutné, že si na španělštinu vezmu učitele. A&#160;také jsem nejenom pokračoval v&#160;pročítání Shakespearových her, čas, který mi zbýval po práci, jsem vynakládal na čtení i&#160;jiných literárních děl. Vyhledal jsem si znovu spisy starých Řeků a&#160;Římanů, z&#160;nichž jsem kdysi musel povinně číst zlomky už za svých studií. Tehdy mi výtvory oněch národů, do nichž jsem mohl v&#160;té době pronikat klidně a&#160;nevzrušeně, byly velice příjemné, proto jsem se do knih onoho slohu znovu pouštěl.</p>
			<p class="MLP_text ParaOverride-1">Má citera skýtala sestře potěšení. Hrál jsem jí věci, které jsem už byl schopen na oněch strunách vykouzlit, ukázal jsem jí základy hry, a&#160;když do domu pro nás oba přijížděl z&#160;města na procvičování i&#160;jeden mistr, půjčil jsem jí citeru a&#160;slíbil jsem jí, že jí z&#160;hor pošlu stejně krásnou a&#160;dobrou anebo ještě pěknější a&#160;lepší, pokud takovou seženu. Vyprávěl jsem jí, že ten člověk, který mě v&#160;horách vyučuje ve hře na citeru, hraje ještě daleko krásněji, i&#160;když ne tak vyumělkovaně jako mistr ve městě. Řekl jsem jí, že se hodlám v&#160;horách hodně pilně učit, a&#160;až se vrátím, že ji budu vyučovat v&#160;tom, co jsem si mezitím osvojil. V&#160;tomhle konání a&#160;ještě jiných věcech, které se začaly už v&#160;časné zimě, plynula ta dosti chladná roční doba. Když začaly vát jarní větříky a&#160;zem se začala vysoušet, znovu jsem se vydal na své letní putování. Přece jen jsem si k&#160;pobývání znovu vybral hostinec U&#160;Javoru, i&#160;když jsem věděl, že se budu z&#160;něho vydávat daleko a&#160;budu se muset i&#160;dlouho zdržovat daleko od něho. Tomu domu jsem už přivykl a&#160;bylo mi v&#160;něm příjemně a&#160;útulno.</p>
			<p class="MLP_text ParaOverride-1">Nejdřív ze všeho jsem udělal to, že jsem vyslal zprávu za svým myslivcem a&#160;hráčem na citeru. Ježto se najde kdekoliv, přišel hodně brzo a&#160;domluvili jsme se na tom, jak budeme pokračovat v&#160;citerových cvičeních. Současně jsem zahájil pátrání po těch částech obložení stěn, které by doplnily obklady sloupů, jež jsem otci přinesl. Pídil jsem se v&#160;domě, kde Roland minulé léto kreslil, pátral jsem u&#160;drvoštěpa, který mi prodal obklady sloupů, rozestřel jsem pátrání do všech koutů okolního kraje, pověřoval jsem jím zejména muže, kteří se často dostanou do velmi odlehlých zákoutí domů i&#160;dalších budov, jako třeba tesaře, zedníky, aby mi dali hned zprávu, pokud objeví cokoli vyřezaného ze dřeva, sám jsem putoval na to a&#160;na ono místo, abych se tam porozhlédl; arci nenašlo se už nic. Ukázalo se, a&#160;o&#160;tom už se téměř nedalo pochybovat, že obklady, které mi prodali, kdysi patřily do kamenného domu vymřelých už horských obchodníků; tam že asi tvořily obložení všech dolních stěn celé síně. Když později jejich rozmařilí následovníci prováděli takzvané zkrášlování, nejspíš obklady sňali a&#160;přenechali je cizím rukám, z&#160;nichž putovaly tu k&#160;tomu, tu zas k&#160;jinému majiteli. Obložení sloupů, protože ty vytvářely jakési výklenky, do nichž bylo lze postavit podobizny světců, zůstalo, kde bylo, ostatní rovné části zchátraly, anebo je dokonce někdo svévolně rozštípal anebo spálil.</p>
			<p class="MLP_text ParaOverride-1">Hned v&#160;prvních dnech svého pobytu jsem se i&#160;se svým myslivcem od Javoru přes Ochořské pohoří vydal do údolí Ochoře, kde bydlel mistr, u&#160;něhož lovec pro mne tehdy koupil citeru a&#160;u&#160;něhož jsem teď já hodlal koupit také jednu pro sestru. Ten člověk zhotovoval citery pro celý širý kraj kolem a&#160;také je zasílal jinam. Měl ještě dvě úplně stejné, jako byla ta má. Vybral jsem jednu nazdařbůh, ježto jsem ve vypracování ani v&#160;tónu nedokázal objevit žádnou rozdílnost. Mistr řekl, že už dlouho nevyrobil tak dobré citery a&#160;dlouho zas žádnou takovou nevyrobí. Všechny tři že jsou ze stejného dřeva, hledal je prý s&#160;velkou námahou a&#160;za velkých obtíží je nalezl. Takové že už stěží někdy najde. A&#160;také už sotva kdy prý vyrobí citery tak drahocenné, jeho vzdálení odběratelé prý si žádají zboží pouze povrchní a&#160;ani lidé z&#160;hor, ačkoliv ti kvalitě rozumí, že neradi kupují drahé citery.</p>
			<p class="MLP_text ParaOverride-1">Z&#160;toho, co se mnou lovec na citeře procvičoval, zapsal jsem si, co jsem mohl, abych z&#160;té hry mohl vyučovat sestru.</p>
			<p class="MLP_text ParaOverride-1">V&#160;době, kdy kvetly růže, vydal jsem se na Strázný dvůr a&#160;shledal, že už mi zchystali dva pokoje, v&#160;nichž jsem bydlel minulé léto.</p>
			<p class="MLP_text ParaOverride-1">Prvního dne mi už vyprávěl zahradník Šimon, který za mnou přišel ze svého skleníku, že je na Strázném dvoře cereus peruvianus. Pán ho odkoupil z&#160;Jenského dvora, a&#160;ježto jsem já jistě příčinou téhle koupě, musí mi za ni vyslovit svůj dík. Já samozřejmě se svým hostitelem o&#160;cereu mluvil, tak jak jsem to předtím zahradníkovi slíbil; ale nevěděl jsem, nakolik se na té koupi podílím, a&#160;řekl jsem tedy, že ten dík mohu přijmout jen opatrně. Musel jsem jít se zahradníkem do stavení s&#160;kaktusy a&#160;prohlédnout si cereus. Tu rostlinu zasadili do volné půdy, zřídili pro ni na stavení s&#160;kaktusy vlastní nástavbu, jakousi věžičku z&#160;dvojitého skla, a&#160;opěrami anebo svedením slunečních paprsků na jistá místa rostliny zařídili, aby cereus, který se na Jenském dvoře musel u&#160;stropu skleníku zakřivit, zase rostl rovně. Nebyl bych si pomyslel, že je ta rostlina tak velká a&#160;že se ukáže v&#160;takové kráse.</p>
			<p class="MLP_text ParaOverride-1">Protože se otec tak radoval ze starobylých věcí, protože ho tak těšily ty obklady, které jsem mu přivezl minulý podzim, přednesl jsem hostiteli, když jsem už byl v&#160;jeho domě nějakou chvíli, jistou prosbu. Už jsem tu prosbu měl na srdci delší dobu, ale vyslovil ji teprve teď, kdyžtě na mne v&#160;Růžovém domě byli tak hodní a&#160;přátelští. Požádal jsem svého hostitele, aby mi dovolil nakreslit a&#160;namalovat některé kusy z&#160;jeho starého nábytku a&#160;dovézt pak ty obrázky otci, aby měl představu zřetelnější, než jakou mu může podat mé líčení.</p>
			<p class="MLP_text ParaOverride-1">Rád mi dal své svolení a&#160;řekl: „Jestli chcete udělat otci radost, kreslete a&#160;malujte, jak je vám libo, nemám nejen nic proti tomu, ale postarám se i&#160;o&#160;to, aby v&#160;pokojích, které chcete k&#160;tomu použít, rovnou zařídili všechno k&#160;vašemu pohodlí. Jestli vám může být k&#160;ruce i&#160;Eustach, určitě rád bude.“</p>
			<p class="MLP_text ParaOverride-1">Příštího dne v&#160;pokoji, kde byla velká skříň na šaty, jíž jsem chtěl začít, tyčil se už stojan a&#160;vedle něho byl kreslicí stůl, podle toho, zda si hodlám posloužit jedním nebo druhým. Skříň z&#160;místa, kde stála, posunuli do lepšího světla, a&#160;všechna okna až na jediné zastřeli závěsy, aby na objekt, který se měl kreslit, padalo jen jedno světlo. Eustach mi sem dal k&#160;dispozici veškeré své barvy, pokud by snad ty, které jsem si přinesl, nebyly úplné. Ozřejmilo se vzápětí, že buď jak buď se kresby musí provést barevně, jinak by se nedala vyvolat představa o&#160;objektech, které jsou složeny z&#160;vícebarevného dřeva.</p>
			<p class="MLP_text ParaOverride-1">Hned jsem se dal do práce. Můj hostitel se postaral i&#160;o&#160;to, abych měl klid. Kdykoliv jsem kreslil, nesměl nikdo vejít do pokoje, a&#160;dokud v&#160;pokoji bylo mé nářadí a&#160;nástroje, nesmělo se nic z&#160;toho použít k&#160;čemukoliv jinému. Tím spíše jsem si myslel, že musím svou práci urychlit.</p>
			<p class="MLP_text ParaOverride-1">Mezitím na Strázný dvůr přijela Matylda a&#160;Natálie a&#160;bydlely v&#160;pokojích, které obývaly v&#160;minulém roce.</p>
			<p class="MLP_text ParaOverride-1">Já pilně kreslil. Nikdo nevznesl požadavek, aby se směl podívat na mé dílo, Eustacha jsem poprosil, zda bych se ho občas mohl poptat na radu, a&#160;on to ochotně přislíbil. Zavedl jsem ho tedy někdy do pokoje; a&#160;on mi s&#160;velkou znalostí věci říkal, kde se to a&#160;ono má vylepšit. Jen Gustav dával najevo, jak je na nákresy zvědavý; ne že by mu v&#160;tomto smyslu uklouzl nějaký výrok; ale přimkl se ke mně, a&#160;že byl povahou nadmíru otevřený a&#160;jednoznačný, nebylo obtížné poznat, po čem to prahne. Vybídl jsem jej tedy, ať zajde ke mně do pokoje, až budu kreslit, a&#160;zařídil jsem všechno tak, aby doba, kdy budu kreslit, spadala vjedno s&#160;jeho volným časem. Chodil horlivě, díval se na mne, vyptával se na všelicos a&#160;posléze dospěl až tam, že se chtěl také pokusit o&#160;nějaký takový obraz. Ježto můj hostitel nic proti tomu neměl, nechal jsem mu nějaké své barvy, aby je používal, a&#160;pustil se do kreslení na stole vedle mne, tak že zpodoboval tutéž skříň jako já. Byl v&#160;kreslení velmi poučený, jeho učitelem byl Eustach; ten ale doposud stále ještě nesvolil, aby jeho odchovanec začal používat barvy, protože vycházel ze zásady, že se předtím musí prokázat navýsost jistou a&#160;zručnou kresbou. To hračičkářství se skříní&#160;– protože ono to nebylo než hračičkářství&#160;– připustil jako výjimku.</p>
			<p class="MLP_text ParaOverride-1">S&#160;první prací jsem byl zakrátko hotov. Obraz v&#160;barvách bedlivě a&#160;svědomitě napodobených vypadal téměř ještě roztomileji a&#160;půvabněji než objekt sám, ježto všechno tu bylo jaksi zmenšené a&#160;zdrobnělé.</p>
			<p class="MLP_text ParaOverride-1">Když jsem kresbu dokončil, předložil jsem ji svému hostiteli a&#160;Matyldě. Byli s&#160;ní spokojeni, navrhli pouze několik malých změn. Uznal jsem, že jsou nezbytné, a&#160;vzápětí jsem je provedl. Poté prohlásili stejně jako Eustach, že je vyobrazení hotovo.</p>
			<p class="MLP_text ParaOverride-1">Po šatníku jsem se pustil do psacího stolu se stylizovanými rybami.</p>
			<p class="MLP_text ParaOverride-1">Protože jsem díky první kresbě nabyl už jisté zručnosti, odbyla se druhá kresba rychleji a&#160;všechno šlo snadněji a&#160;hbitěji. Dokreslil jsem a&#160;i tohle dílo jsem ukázal Matyldě, svému hostiteli a&#160;Eustachovi. Gustav v&#160;té době rovněž dokončil kresbu velké skříně a&#160;přinesl ji. Trochu se mu smáli a&#160;na druhé straně mu řekli, které věci by měl ještě změnit a&#160;které přidat. I&#160;mně navrhli to a&#160;ono vylepšení. Když jsme byli oba s&#160;vybrušováním hotovi, v&#160;pokoji, kde jsme kreslili, přišel nábytek zase na své místo a&#160;stojan a&#160;naše malířské náčiní byly odstraněny. Předtím jsem si umínil, že v&#160;tom pokoji vypodobním pouze ony dva objekty.</p>
			<p class="MLP_text ParaOverride-1">Nato jsem se pokusil ještě o&#160;několik menších objektů.</p>
			<p class="MLP_text ParaOverride-1">Mezitím do Růžového domu přibylo na návštěvu hodně lidí, my sami jsme zašli za několika sousedy, chodili jsme po procházkách a&#160;po několik večerů jsme seděli v&#160;zahradě anebo u&#160;růží anebo pod velkou třešní a&#160;mluvilo se o&#160;rozmanitých věcech.</p>
			<p class="MLP_text ParaOverride-1">Když jsem jednou mluvil o&#160;nábytku ve Hvězdném dvoře a&#160;vyslovil se, že otec by určitě měl velkou radost z&#160;Eustachových nákresů, ten mi řekl, že nemůže přece být tak obtížné, abych i&#160;ve Hvězdném dvoře kreslil tak jako ve Strázném sídle. Dál jsem za tou věcí nešel, ježto jsem neměl odvahu, abych o&#160;tom promluvil s&#160;Matyldou. Příští den mi Eustach oznámil, že mám souhlas, a&#160;Matylda mě nadmíru přátelsky pozvala do onoho domu a&#160;řekla, že u&#160;ní mám k&#160;dispozici cokoliv, co mi bude libo. Velice přátelsky jsem poděkoval za takovou laskavost a&#160;za několik dnů jsem s&#160;koňmi svého hostitele odjel do Hvězdného dvora; Matylda a&#160;Natálie ještě zůstaly v&#160;Růžovém domě.</p>
			<p class="MLP_text ParaOverride-1">Ve Hvězdném dvoře jsem ke svému překvapení nalezl všechno připravené, abych se tu ubytoval. Ježto v&#160;zámku byly obrazy, měli tu i&#160;několik stojanů a&#160;ty mi dali do velkého pokoje, v&#160;němž byl i&#160;starobylý nábytek, abych si mezi nimi vybral. Dopravili do pokoje i&#160;pult na kreslení se vším potřebným. Vybral jsem si ze stojanů jeden a&#160;ostatní dal odnést zase tam, kde obyčejně stávaly. Kreslicí pult jsem si kvůli pohodlí nechal u&#160;sebe vedle stojanu. Měl jsem tu teď k&#160;malování zchystáno všechno takřka jako na Strázném dvoře. Mohl jsem si i&#160;nábytek, který jsem hodlal kreslit, dát posunout do světla tak, jak jsem chtěl. K&#160;bydlení a&#160;přespávání mi zchystali týž pokoj, v&#160;němž jsem pobýval, když jsem tu byl poprvé. K&#160;jídlu jsem si mohl vybrat buď síň, kde jsem pracoval, anebo pokoj, který jsem obýval. Zvolil jsem to druhé.</p>
			<p class="MLP_text ParaOverride-1">Nejdřív jsem si prohlédl nábytek a&#160;vybral z&#160;něho ten, který jsem chtěl kreslit. Nato jsem se dal do práce. Maloval jsem velmi pilně, aby nepořádek, jaký má činnost v&#160;domě nutně působila, trval dobu co nejkratší. Pobýval jsem tedy v&#160;síni celý den, pouze večer, když se šeřilo, anebo ráno, než vyšlo slunce, vydal jsem se ven do volné přírody anebo do zahrady a&#160;prošel jsem se na osvěživém vzduchu anebo jsem tu a&#160;tam někde postál nebo usedl na některou z&#160;laviček a&#160;díval se na širou krajinu kolem sebe. Začasté, když jsem očistil štětce a&#160;veškeré malířské náčiní, které jsem používal přes den, uspořádal a&#160;sklidil na místo, seděl jsem v&#160;zahradě pod starými vysokými lipami a&#160;přemítal, dokud nepronikla jejich listy pozdní večerní červeň a&#160;stíny na písčité půdě byly tak hluboké, že drobné předměty, co na zemi ležely, nebyly už vidět. Ještě častěji jsem však býval na prostranství za břečťanovou stěnou, odkud se dalo pohlížet na zámek, zarámovaný do velkých dubů, a&#160;kde byla vidět krajina a&#160;hory za zámkem. Kraj byl tichý, když se nad zámkem do dáli táhla jasná pozdní obloha, když se jen blyštěly hroty střešních korouhviček, na všechno kolem kladla se poklidná zeleň a&#160;modř hor byla vlídnější a&#160;vlídnější. Za dnů zvláště horkých jsem tu a&#160;tam zašel i&#160;do jeskyně, v&#160;níž byla ona mramorová nymfa, těšil se chladem, který tu vládl, díval se, jak se voda stále stejně řine, a&#160;na stále stejný mramor, na němž se jen tu a&#160;tam zaškubalo světélko, to když se ve vodě zachytil nějaký pozdní paprsek a&#160;dopadl na onu postavu.</p>
			<p class="MLP_text ParaOverride-1">V&#160;zámku vládla značná samota, sloužící byli ve svých odlehlých pokojích, celé řady oken zakrývaly spuštěné závěsy a&#160;ke kašně na nádvoří jen zřídkakdy zašla nějaká postava pro vodu, a&#160;ta si mezi velkými javory jednotvárně zurčela a&#160;zurčela. To ticho působilo, že jsem o&#160;to více vzpomínal na obyvatelky, které tu teď nebyly, že jsem si myslel, jak objevuji stopy po nich, a&#160;myslel si, že někde určitě potkám jejich postavy. Lepší to bylo, když jsem vyšel do kraje. Tam sídlily zvuky práce, tam jsem vídal veselé lidi, kteří se tím a&#160;oním zabývali, a&#160;hbitá zvířata, která jim pomáhala.</p>
			<p class="MLP_text ParaOverride-1">V&#160;zámku byl někdo jako správce, který byl dojista pověřen, aby o&#160;mne pečoval, přinejmenším dělal všechno, co považoval za nutné, abych měl své pohodlí. Často se mě ptal, mám-li jaké přání, dal mi na stůl nosit více jídla a&#160;pití, než bylo nutné, neustále dbal o&#160;čerst­vou vodu, o&#160;svíce a&#160;další věci, dal mi do pokoje nanosit spoustu knih, které zřejmě vybral ze sbírek v&#160;zámku, a&#160;občas měl za to, že si zdvořilost žádá, aby se mnou pár minut mluvil. Všechno to, co v&#160;zámku pro mne zařídili, využíval jsem co nejméně a&#160;ani jsem nezašel na šafářství, ačkoliv tam bylo hodně živo, abych svou přítomností anebo svým pokukováním neuváděl do rozpaků kohokoliv, kdo tu pracoval.</p>
			<p class="MLP_text ParaOverride-1">Když jsem byl hotov s&#160;objekty, které jsem si vybral, neskončil jsem; protože z&#160;nich vyplynuly zase další práce, což mělo svůj důvod v&#160;tom, že jeden objekt si žádal objekt další, a&#160;to zas bylo následkem toho, že nábytek a&#160;zařízení v&#160;tomhle pokoji a&#160;ve vedlejších jizbách tvořily celek, kde nebylo možné pomýšlet na nějaké kouskování. Přicházelo mi pohříchu vhod, jak velkého cviku jsem postupně nabyl, až jsem posléze za jediný den zmohl dílo jako dříve za dny tři.</p>
			<p class="MLP_text ParaOverride-1">Jednou se na mne přišel podívat Eustach. Viděl jsem v&#160;tom znamení, že se mi dává příležitost, abych si posloužil jeho radou. A&#160;já to také udělal, potěšil se tím, co mi řekl, a&#160;uposlechl názorů, které přede mnou rozvinul. Vyprávěl mi také, že Matylda a&#160;Natálie pomýšlejí na to, pobýt na Strázném dvoře ještě dlouho. Ježto, jak jsem věděl, minulé léto pobyly v&#160;Růžovém domě daleko kratčeji, připadl jsem na myšlenku, jestli třeba nepobývají v&#160;Růžovém domě letos déle právě kvůli tomu, aby mi poskytly dost času na mé práce ve Hvězdném dvoře. Jestli tomu tak je, nebo ne, to jsem nevěděl, ale být tomu tak mohlo, a&#160;proto jsem se rozhodl, že své malování zkrátím. Jednou jsem přece skončit musel, nemohl jsem vyportrétovat všechny objekty. Řekl jsem Eustachovi, kdy budu asi tak hotov. Zůstal v&#160;zámku dva dny, leccos si proměřil, to a&#160;ono v&#160;nejednom pokoji prozkoumal a&#160;poté se zas vrátil do Růžového domu.</p>
			<p class="MLP_text ParaOverride-1">Než jsem byl docela hotov, přijeli všichni ze Strázného dvora a&#160;pobyli tu několik dnů. Přibyl s&#160;nimi i&#160;Eustach. Ukázal jsem jim, co jsem vytvořil, a&#160;dělo se totéž, co se dálo v&#160;Růžovém domě. Všeobecně mé dílo schválili a&#160;pouze tady a&#160;tam poukázali na něco, co by se mělo vylepšit. Už na vyobrazování nábytku a&#160;zařízení na Strázném dvoře jsem používal olejové barvy, protože jsem v&#160;zacházení s&#160;nimi nabyl postupně dovednosti větší než u&#160;barev vodových a&#160;protože jejich účinek je daleko větší. Nábytek ve Hvězdném dvoře jsem také zobrazil olejovými barvami a&#160;tahle vyobrazení byla ještě mnohem zdařilejší než ta v&#160;Růžovém domě. Uznal jsem, co mi navrhovali, a&#160;poznamenal jsem si všechno, abych je provedl.</p>
			<p class="MLP_text ParaOverride-1">Eustach se z&#160;Hvězdného dvora vrátil opět do Růžového domu; můj hostitel, Matylda, Natálie a&#160;Gustav se vydali na malou cestu.</p>
			<p class="MLP_text ParaOverride-1">Ani já jsem už dlouho v&#160;zámku nepobyl. Dokončil jsem ještě, co se dokončit dalo, vylepšil jsem, co se navrhovalo k&#160;vylepšení a&#160;co i&#160;mne ještě časem napadlo jako hodné vylepšení, pak jsem vyčkal, až všechno dobře uschne, a&#160;všechno jsem zabalil a&#160;připravil tak pro otce. Když jsem to udělal, poděkoval jsem velice zdvořile správci za veškerou jeho pozornost, děvčatům, která o&#160;mne pečovala, rozdal jsem dárky, které jsem si pro tuhle příležitost už předtím zchystal, a&#160;nasedl do kočáru, který mi dal správce k&#160;dispozici, abych se mohl vrátit do Růžového domu.</p>
			<p class="MLP_text ParaOverride-1">Když jsem dorazil do Růžového domu, zastihl jsem svého hostitele a&#160;všechny, co s&#160;ním byli, už zpátky z&#160;cesty. Pobyl jsem u&#160;nich ještě několik dnů, pak jsem se rozloučil a&#160;vrátil jsem se do hostince U&#160;Javoru ke svým pracím.</p>
			<p class="MLP_text ParaOverride-1">Snažil jsem se zmoci práci rychle; jenže teď bylo všechno jinak a&#160;v&#160;mém srdci nabylo i&#160;jiného odstínu.</p>
			<p class="MLP_text ParaOverride-1">Když jsem se na jaře vypravil z&#160;hlavního města a&#160;dal se za ko­čárem zvolna jedoucím vzhůru přes jednu horu, zastavil jsem u&#160;hromady naplaveného kamení, které vylovili z&#160;řečiště a&#160;vysypali na cestu, a&#160;prohlížel si je málem s&#160;úctou. V&#160;těch rudých, bílých, šedivých, černožlutých a&#160;kropenatých kamenech samých plochých a&#160;zaoblených tvarů jsem poznal posly našich hor, poznával jsem každý, jak se oddělil ze svého skalního lože a&#160;byl kamsi vyslán. Tady spočíval mezi kamarády, jejichž rodiště je často na mnoho mil od toho jeho, všechny teď byly tvarem stejné a&#160;všechny vyčkávaly, až je rozdrtí a&#160;použijí na silnici.</p>
			<p class="MLP_text ParaOverride-1">Napadaly mě zejména myšlenky, k&#160;čemu že to všechno tady je, jak to vzniklo, jak všechno spolu souvisí a&#160;jak to mluví k&#160;našim srdcím.</p>
			<p class="MLP_text ParaOverride-1">Jednou jsem došel dolů k&#160;jezeru a&#160;toho slunného odpoledne přemítal o&#160;skutečnosti, že krása svažujících se hor je většinou nejsilnější na jezerní hladině. Je to náhoda, zbrázdily hory tak krásně, vykotlaly je, poroztínaly, vytesaly do nich rokle dolů se řítící vody, anebo naše vnímání povstává tu z&#160;protikladu vody a&#160;hor, že totiž voda vytváří měkkou, hladkou, jemnou plochu, kterou roztínají drsné svažité útesy, strouhy a&#160;pásy, a&#160;pod hladinou přitom není vidět nic, a&#160;tak se záhada zmnožuje? Pomyslel jsem si tady: pokud by voda byla kdy průhlednější, sice ne tak průhledná jako vzduch, ale téměř stejně, pak by člověk měl vidět celou vnitřní kotlinu, ne tak jasně jako na vzduchu, ale v&#160;jakémsi zelenavém vlhkém závoji. To by dojista bylo velice krásné. Kvůli téhle myšlence jsem pobyl u&#160;jezera déle, ubytoval jsem se v&#160;jednom hostinci a&#160;několikrát jsem proměřoval hloubku vody na různých místech, jejichž vzdálenost od břehu jsem si označoval měřicím pásmem. Měl jsem za to, že takhle by se mohl přibližně prozkoumat tvar jezerní kotliny, mohl by se nakreslit a&#160;vnitřní kotlina by se mohla od vnější odlišit jemnější, zelenavější barvou. Rozhodl jsem se, že při nějaké další příležitosti budu v&#160;měřeních pokračovat.</p>
			<p class="MLP_text ParaOverride-1">Tohle usilování mě přivedlo k&#160;úvaze o&#160;tom, jak podivuhodně je utvořena naše Země. Na dně jezera jsem uviděl údolí, na jehož dně, které u&#160;jiných údolí je vždy plné mnohatisícové hojnosti rostlin a&#160;zřícených částí hor, a&#160;je tak krásnou směsí rostlin a&#160;kamene, nevyrůstají žádné rostliny, pouze se tu zvolna vrší suť, dno se zvedá a&#160;vyplňují se původní strže. K&#160;tomu se přidává všechno to, co se zřítí do jezera bezprostředně ze stěn, k&#160;tomu se přidávají vršky, které mimo obvyklé pořadí strhnou do jezera významné povodně a&#160;vlny je posléze opět zploští. Za ta tisíciletí a&#160;tisíciletí se kotlina víc a&#160;více vyplňuje, dokud jednou, až uplyne možná staletí, možná i&#160;tisíciletí, nebude už jezero, po neuvěřitelně silné vrstvě suti bude putovat lidská noha, budou se zelenat rostliny, a&#160;dokonce se tyčit stromy. Tak jsem poznal hodně míst, která kdysi byla jezerním dnem. Řeka, matka jezera, jak proudila a&#160;proudila, zatínala se hlouběji a&#160;hlouběji do půdy, snižovala hladinu jezera, dno jezera se zvedalo, až už nebylo nic než údolí, v&#160;němž se teď břehy prostírají v&#160;dlouhých pásech jako zelené valy, jež se skví bujným rostlinstvem, kvetoucími keři a&#160;nejedním úsměvným lidským obydlím, kdežto to, co kdysi bývalo mohutným vodstvem, teď se jako úzká stužka vine krajinou v&#160;blyštivých vlnovkách.</p>
			<p class="MLP_text ParaOverride-1">Díval jsem se od jezera na vrstvení skal. Co je u&#160;krystalů přechod mezi ploškami, to se tady jeví ve velkém. Na nejednom místě je sklon takový, na jiném jiný. Zhroutily se kdysi tyhle obrovité plochy, vzduly se, vzdouvají se ještě stále? Nakreslil jsem nejedno to vrstvení v&#160;jejich půvabném vzájemném vztahu a&#160;sklonu vůči vodorovné ploše. A&#160;když jsem tak procházel ty archy a&#160;prohlížel si rozličné tvary, připadalo mi to jako nějaký neznámý příběh, který jsem nedokázal rozluštit, u&#160;něhož však určitě existovala nějaká východiska, z&#160;nichž by se pouhé tušení dalo vyztužit v&#160;jistotu.</p>
			<p class="MLP_text ParaOverride-1">Kdykoliv jsem si prohlížel ty kusy neživých těles, jež jsem sbíral do svých skříní, napadalo mě, že tady leží tahle tělesa, tam jiná, že se obrovské spousty téže látky navršily do podoby velkých hor a&#160;že se zas jejich drobné usazeniny v&#160;malých odstupech navzájem střídají. Odkud přišly, jak se nakupily? Leží tu podle nějaké zákonitosti, a&#160;jak povstala ta? Zhusta jsou části jednoho většího tělesa ve velkých množstvích anebo jednotlivě na místech, kde samo těleso není, kde by být neměly, kde jsou čímsi cizím. Jak se dostaly zrovna sem? Jak vůbec někde vznikla zrovna tahle věc, a&#160;ne nějaká jiná? Odkud se tu ve velkém octly horské útvary? Jsou tu ve své ryzí původnosti, anebo zakusily změny a&#160;zakoušejí je pořád ještě? Jak vůbec povstal tvar samotné Země, jak se zbrázdila její tvář, jsou mezery v&#160;ní velké, jsou malé?</p>
			<p class="MLP_text ParaOverride-1">Kdykoliv jsem narazil na svůj mramor&#160;– jak je mramor obdivuhodný! Kam se poděli tvorové, jejichž stopy tušivě spatřujeme v&#160;těchto útvarech? Ve které době zmizeli velcí hlemýždi, kteří nám tu předávají upomínku na sebe? Upomínku, která sahá daleko do minulých časů, které nikdo nezměřil, které možná nikdo neviděl a&#160;které trvaly déle než sláva kteréhokoliv smrtelníka.</p>
			<p class="MLP_text ParaOverride-1">Jedna věc mě bila do očí. Nacházel jsem mrtvé lesy, jakési lesní kostnice, jenže kosti tu nebyly posbírané v&#160;nějaké hale, nýbrž stály zpříma na zemi. Bezpočet bílých, oloupaných, mrtvých stromů, takže si nebylo lze nemyslet, že na tomhle místě kdysi byl les. Ty stromy bývaly smrky nebo modříny nebo jedle. Teď tady neroste strom vůbec žádný, pouze se tu kolem odumřelých kmenů plazí jakási kleč, a&#160;i ta jen vzácně. Ponejvíce se tu po zemi válí suť anebo větší kameny, porostlé žlutým mechem. Je tahle skutečnost ojedinělá, vyvolaná pouze ojedinělými místními příčinami? Souvisí s&#160;utvářením velkého světa? Vzepjaly se snad hory vzhůru a&#160;svou lesní ozdobu pozvedly do vyššího, smrtonosného povětří? Anebo se změnila půda, anebo se proměnila situace s&#160;ledovci? Led však kdysi dosahoval níže: jak se to všechno stalo?</p>
			<p class="MLP_text ParaOverride-1">Změní se snad ještě jednou něco, změní se snad všechno? V&#160;jak rychlém sledu se to bude dít? Jestliže obloha a&#160;její vodstvo působí, že se hory neustále odrolují, jestliže od nich odpadají sutiny, jestli se dále rozkotávají a&#160;proud je posléze jako písek a&#160;úlomky hornin unáší do nížin, jak daleko to ještě dojde? Trvalo to už do dneška dlouho? Nespočetné vrstvy hornin v&#160;nížinách tomu nasvědčují. Bude to trvat ještě dlouho? Dokud vzduch, světlo, teplo a&#160;voda budou pořád tytéž, dokud budou existovat výšiny, bude to trvat tak dlouho? Tedy jednou zmizí hory? Budou roviny protínat pouze ploché nenápadné výšiny a&#160;vršky a&#160;rozpadnou se ve vodách jednou i&#160;ty? Vytratí se pak i&#160;teplo z&#160;vlhkých dolin anebo z&#160;hlubokých horkých roklí a&#160;nebude mít žádný vliv na půdu ani chladný vzduch ve výškách, takže veškeré končiny v&#160;našich krajích bude oblévat táž vlažná látka a&#160;změní se životní podmínky všech rostlin? Anebo činnost, která pozvedla výše hory, trvá i&#160;dnes, takže hory vnitřní silou nahrazují anebo překonávají co do výše to, čeho pozbývají zvnějšku? Ustane někdy to zvedání? Ochladla Země dále po těch milionech let, je její kůra silnější, takže horký proud v&#160;jejích útrobách už nedokáže její krystaly prohnat kůrou na povrch? Anebo zvolna a&#160;nenápadně odlamuje stále okraje této kůry, když jí vzpíná vzhůru úlomky svých hornin? Jestliže Země vyzařuje kamsi pryč své teplo a&#160;stále více ochládá, nezmenšuje se? Není pak rychlost jejího otáčení menší a&#160;menší? Nemění to pasáty? Nenabývají větry, oblaka, déšť jiné podoby? Kolik milionů let bude muset ještě uplynout, než nějaký lidský nástroj dokáže změřit tu změnu?</p>
			<p class="MLP_text ParaOverride-1">Takové otázky mi dodávaly vážné a&#160;slavnostní rozpoložení a&#160;připadalo mi, jako kdyby do mé bytosti pronikala jakási obsažnější existence. Vzdor tomu, že jsem sbíral a&#160;snášel všeho méně než dřív, zdálo se mi, že snad se mi vnitřně daří daleko více než kdy v&#160;minulosti.</p>
			<p class="MLP_text ParaOverride-1">Pokud si některé dějiny zasluhují, aby se o&#160;nich přemítalo a&#160;aby se zkoumaly, pak dějiny Země, nejobsažnější tím, co se tuší, nejvábivější, jaké existují, dějiny, v&#160;nichž ty člověčí jsou pouhou vsuvkou, a&#160;kdo ví, jak titěrnou, protože je možná vystřídají dějiny nějakých třeba vyšších bytostí. Prameny k&#160;dějinám Země uchovává přímo ve svém nitru jako v&#160;nějakých sklepeních na spisy, prameny, které možná jsou uloženy v&#160;milionech dokumentů a&#160;u&#160;nichž jde pouze o&#160;to, abychom se je naučili číst a&#160;svou horlivostí a&#160;neústupností nezmařili jejich pravost. Kdo bude jednou mít tyhle dějiny jasně před očima? Nastane jednou takový čas, anebo je bude vždy znát pouze ten, který je zná odevždy?</p>
			<p class="MLP_text ParaOverride-1">Od takových otázek jsem se utíkal k&#160;literárním tvůrcům. Kdykoliv jsem se vrátil z&#160;dlouhého putování do Javoru anebo kdykoliv jsem daleko od Javoru pobýval v&#160;jizbičce některého alpského stavení, četl jsem si v&#160;dílech člověka, který neodpovídal na otázky, nýbrž skýtal myšlenky a&#160;city, které se skrývaly v&#160;půvabném zahalení, jako by byly řešením, a&#160;vypadaly jako blaženství. Měl jsem takových osobností rozmanitě. Mezi knihami byly i&#160;takové, které oplývaly nabubře­lostí. Nepodávaly přirozenost v&#160;člověku a&#160;mimo něj takovou, jaká je, nýbrž snažily se ji přikrášlovat a&#160;pokoušely se vyvolávat výjimečné účinky. Od těch jsem se odvrátil. Není-li komukoliv svaté to, co je, jak bude moci vytvořit něco lepšího než to, co stvořil bůh? V&#160;přírodovědě jsem byl zvyklý dbát rázu věcí, mít rád tento ráz a&#160;ctít podstatu věcí. U&#160;literátů oné nabubřelosti jsem nižádný ráz věcí nenacházel a&#160;připadalo mi nakonec směšné, když ten nebo onen chtěl něco tvořit, ačkoliv se ničemu nenaučil.</p>
			<p class="MLP_text ParaOverride-1">Líbili se mi ti, kdo na věci a&#160;na dané skutečnosti pohlíželi jasnýma očima a&#160;ukazovali je v&#160;nepochybných rozměrech, v&#160;rámci jejich vlastní vnitřní velikosti. Jiní zas podávali city v&#160;krásné mravní intenzitě, a&#160;takové na mne hluboce působily. Je neuvěřitelné, jak mocně mohou slova působit; miloval jsem slova a&#160;miloval jsem ty lidi a&#160;často jsem toužebně čekal na neurčitou, neznámou, šťastnou budoucnost.</p>
			<p class="MLP_text ParaOverride-1">Ti starověcí tvůrci, o&#160;nichž jsem si kdysi myslel, že je chápu, připadali mi teď přece jenom docela jiní než dřív. Zdálo se mi, jako kdyby byli přirozenější, pravdivější, prostší a&#160;větší než lidé nové doby a&#160;jako kdyby jim vážnost jejich bytosti a&#160;úcta k&#160;sobě nedovolovala dopouštět se přemrštěností, jaké pozdější doby považovaly za krásné. Téměř na všech svých putováních jsem měl s&#160;sebou Homéra, Aischyla, Sofokla, Thukydida. Abych jim rozuměl, bral jsem si s&#160;sebou k&#160;ruce veškeré jazykové příručky, které se mi doporučovaly, a&#160;učil jsem se z&#160;nich. Nejprospěšnější takovému porozumění byla ovšem sama četba. U&#160;starověkých tvůrců jsem k&#160;literátům často přibíral dějepisce; připadalo mi, že si jsou navzájem bližší, než je tomu u&#160;tvůrců novověkých.</p>
			<p class="MLP_text ParaOverride-1">Upjal jsem se i&#160;k&#160;malování. Hory jsem měl před sebou lákavé jako celek, takové, jak jsem je dřív nikdy neviděl. Zkoumal jsem je vždy jako části. A&#160;teď to byly obrazy, tak jako dřív pouhé objekty. Do obrazů se člověk mohl ponořit, protože měly v&#160;sobě hloubku, objekty tu spočívaly vždy rozprostřeny k&#160;prohlížení. Tak jako jsem dříve kreslil přírodní objekty pro vědecké účely, jak jsem při takovém kreslení dospěl k&#160;používání barev, jak jsem ještě před nedávnem kreslil a&#160;maloval nábytek, teď jsem se také snažil nakreslit na papír anebo na plátno celý pohled, který by obsahoval to, co utkvívá dál a&#160;dál za popředím, co se vznáší jako vůně, co se odráží od oblohy. A&#160;viděl jsem hned, že je to daleko obtížnější než mé dřívější usilování, protože tady šlo o&#160;to, pojmout cosi existujícího v&#160;prostoru, co se nepodává danými rozměry a&#160;svými přirozenými barvami, nýbrž jako jakási duše celku; dříve jsem musel přenést do desek jen ten nebo onen objekt se známými obrysovými vztahy a&#160;s&#160;jeho charakteristickou barvou. První pokusy naprosto selhaly. To mě však neodradilo, naopak mě to pouze silněji a&#160;silněji podněcovalo. Zkoušel jsem to znovu a&#160;stále znovu. Potom jsem už své pokusy neničil, jak jsem to dělal dřív, ale uchovával jsem je pro srovnání. To porovnávání mi postupně ukazovalo, že se pokusy lepší a&#160;kresby jsou vylehčenější a&#160;přirozenější. Bylo to pro duši mocné vábení, zmocňovat se onoho nepojmenovatelného, co tkvělo ve věcech přede mnou, a&#160;čím usilovněji jsem se snažil zmocnit se onoho čehosi, tím krásnější se přede mnou prostíralo.</p>
			<p class="MLP_text ParaOverride-1">Pobyl jsem v&#160;horách tak dlouho, jak to jen bylo možné a&#160;dokud mi v&#160;tom pobývání ve volné přírodě docela a&#160;úplně nezabránil přibývající chlad.</p>
			<p class="MLP_text ParaOverride-1">Docela na konci podzimu jsem ještě jednou zašel za svým hostitelem do Růžového domu. Bylo to v&#160;době, kdy na horách už ležely různě na vrcholcích spousty sněhu a&#160;krajina v&#160;rovině se už vzdala veškeré okrasy. Zahrada mého přítele byla holá, úly byly zahaleny do slámy, v&#160;bezlistých větvích tu a&#160;tam pronikavě začiřikala jen nějaká ta osamělá sýkora koňadra anebo některý zimní pták a&#160;nad nimi po šedé obloze táhly na jih šedé trojúhelníky husí. Za dlouhých večerů jsme seděli při ohni u&#160;krbu, přes den jsme se činili se zahalováním a&#160;zazimováváním věcí, u&#160;nichž to bylo zapotřebí, anebo jsme se někdy odpoledne vydávali na procházku, pokud čilá mlha kopce a&#160;údolí a&#160;roviny obdařila jinou podobou.</p>
			<p class="MLP_text ParaOverride-1">Ukázal jsem svému hostiteli své pokusy v&#160;krajinomalbě, protože bych byl považoval tak trochu za falešnické, kdybych mu nic neřekl o&#160;tom, jaká proměna se ve mně udála. Hodně jsem se ostýchal ukázat mu své pokusy, přesto jsem to však udělal, a&#160;to v&#160;době, kdy tu byl i&#160;Eustach. Na úvod jsem prohlásil, jak jsem se postupně dostal k&#160;tomu, že jsem tohle začal dělat.</p>
			<p class="MLP_text ParaOverride-1">„To se stane každému, kdo se častěji vydává do hor a&#160;má v&#160;sobě obra­zivost a&#160;v&#160;rukou trochu obratnosti,“ řekl můj hostitel. „Nepotřebujete se tedy málem omlouvat, dalo se čekat, že nezůstanete pouze u&#160;sbírání kamenů a&#160;zkamenělin, tak je to v&#160;povaze člověka, a&#160;je to dobře.“</p>
			<p class="MLP_text ParaOverride-1">Náčrty se probíraly daleko vážněji a&#160;bedlivěji, než si zasluhovaly. Když si jak můj hostitel, tak i&#160;Eustach prohlédli nejednou každý list, promlouvali o&#160;nich se mnou. Jejich úsudek vyzněl jednohlasně v&#160;tom smyslu, že všechno přírodovědné se mi zdařilo daleko lépe než umělecké. Kameny, které byly na obrazech v&#160;popředí, rostliny, které rostly všude kolem, kus starého dřeva, který tu ležel, části suti, které čněly dopředu, i&#160;vodstvo, které byly hned vespodu zorného pole, vypodobnil jsem prý věrně a&#160;se znaky, které jsou pro ně charakteristické. Nezdařily se mi prý dálky, velké plochy stínů a&#160;světel na celých horských masívech a&#160;unikavé ustupování nebeské klenby. Ukázali mi, že jsem co do barev byl až příliš určitý, že jsem namaloval, co mi stran vzdálených míst řeklo pouze mé vědomí, ne mé oko, a&#160;že jsem i&#160;pozadí vypodobnil příliš velké, že se tak jevilo mému zraku, což jsem se snažil naznačit stoupavými čarami. Ale jedním i&#160;druhým, zřetelností malby a&#160;zvětšením dálek, jsem všechno vzdálené posunul blíž a&#160;ubral mu na velkoleposti, jakou ve skutečnosti má. Eustach mi poradil, abych skleněnou tabulku potřel kanadským balzámem, takže ta trochu zdrsní a&#160;barvy na ní budou držet, ale nepozbude na průhlednosti, a&#160;skrze tuhle tabulku štětcem kreslil dálky s&#160;bližšími objekty s&#160;nimi sousedícími, že uvidíme, jak malé se jeví i&#160;největší a&#160;nejrozlehlejší daleké hory a&#160;jak velké pak bude všechno malé, co se vyskytuje hned poblíž. Tenhle postup však prý doporučuje jen proto, aby se dospělo k&#160;přesvědčení, jaké že tu jsou vzájemné vztahy, a&#160;získalo se měřítko, ne však proto, aby tím člověk umělecky zachycoval krajiny, protože takovým postupem se pozbude umělecké svobody a&#160;lehkosti, která je, pokud jde o&#160;zobrazování, podstatou a&#160;srdcem umění. Zrak se má pouze cvičit a&#160;učit, tvořit musí duše, oči jí mají sloužit. Stran barevného podání dálek mi radil, ať tam, kde budu mít pochybnosti, zda něco vidím, anebo to pouze vím, raději to nepodávám a&#160;vůbec co do barvy ať jsem raději neurčitější než určitější, protože tak objekty nabudou na velkoleposti. Díky neurčitosti jsou více v&#160;dálce a&#160;už jen tím větší. Čarami tužky na malém papíře anebo na malém plátně se nic nevytvoří velké. Zpodobí-li se to a&#160;ono hodně zřetelně, tělesa se přiblíží a&#160;zmenší. Pokud už se musí spáchat prohřešek proti přesnosti&#160;– a&#160;nikdo na světě nedokáže podat věci, zejména krajiny, beze zbytku v&#160;jejich bytnosti&#160;–, pak že bude lépe, když se objekty podají velkoryseji a&#160;přehledněji než rozptýlené do příliš mnoha jednotlivých charakteristických znaků. To první je umělečtější a&#160;působivější.</p>
			<p class="MLP_text ParaOverride-1">Chápal jsem velice dobře, co říkají, a&#160;věděl také, odkud se berou chyby, o&#160;nichž mluví. Doposud jsem všechny předměty kreslil se zřetelem na svou vědu a&#160;v&#160;té jsou charakteristické znaky hlavní věcí. Ty se musely v&#160;kresbě vyjádřit a&#160;co nejvýrazněji právě ty, jimiž se ty které objekty liší od objektů příbuzných. Dokonce když jsem kreslil tváře, měl jsem bezprostředně před sebou jejich linie, jejich tělesno, jejich členění na světlo a&#160;stín. Proto jsem měl oko vycvičené a&#160;i u&#160;vzdálených objektů jsem viděl to, co v&#160;nich a&#160;na nich skutečně je, i&#160;když se rýsovalo jenom nezřetelně, zato všechno, co je jim dáno díky vzduchu, světlu a&#160;oparu, nebral jsem tolik na vědomí, ba tohle jsem si spíš vždy odmyslel jako něco, co překáží pozorování, než abych na ně soustřeďoval pozornost. Díky úsudku přátel jsem měl rozum náhle dokořán, takže jsem považoval nyní za nutné to, co mi až doposud připadalo jako nedůležité, bedlivě si prohlížet a&#160;poznávat. Vzduchem, světlem, výpary, oblaky, jinými tělesy poblíž nabývají předměty jiného vzezření, tohle prý musím propátrávat, a&#160;na věci, jež k&#160;tomu vybízejí, měl bych, pokud mi to snad bude možné, zacílit své zkoumání neméně, než jsem je předtím soustřeďoval na znaky bezprostředně bijící do očí. Takto snad bude možné dosáhnout toho, aby se dařilo zobrazování těles, která plovou v&#160;nějakém prostředí a&#160;obklopena jinými tělesy. Tohle jsem řekl přátelům a&#160;oni mé rozhodnutí schvalovali. Pokud mlha anebo vůbec ta kalná roční doba dovolovaly, abychom upřeli pohled do dálky, debatovalo se o&#160;tom, co se říkalo slovy, i&#160;na konkrétních příkladech a&#160;mluvili jsme o&#160;tom, jak se jeví vzdálená pohoří anebo jejich části anebo bližší doliny oddělující se od hlavního pásma. Nelze ani uvěřit, jak jsem se za toho krátkého podzimního pobývání vzdělal.</p>
			<p class="MLP_text ParaOverride-1">Mluvil jsem se svým hostitelem i&#160;o&#160;spisovatelích, které jsem četl, a&#160;vyprávěl jsem mu, jak velkým dojmem na mne zapůsobilo, co vyslovují. Při té příležitosti jsme zašli do jeho knihovního pokoje, dovedl mě ke skříním, v&#160;nichž byli oni spisovatelé, a&#160;ukázal mi, co z&#160;tohoto hlediska vlastní. Také řekl, ať si těmi knihami podle libosti posloužím, co budu v&#160;jeho domě; mohu je využívat v&#160;čítárně anebo si je odnést i&#160;do svého příbytku. Byla tu díla v&#160;nejstarších jazycích, od Indie až po Řecko a&#160;Itálii, byla tu díla z&#160;dob novějších i&#160;z&#160;těch nejnovějších. Nejpočetnější byla pochopitelně díla Němců.</p>
			<p class="MLP_text ParaOverride-1">„Já tyhle knihy nashromáždil,“ řekl, „ne že bych jim všem rozuměl; u&#160;nejedné je mi jejich řeč naprosto cizí; ale za svůj život jsem se naučil, že spisovatelé, pokud jsou jimi v&#160;pravém slova smyslu, patří mezi největší dobrodince lidstva. Jsou kněžími krásna a&#160;jako takoví tváří v&#160;tvář neustálému střídání názorů na svět, na úděl člověka, na osudy člověka, a&#160;dokonce na záležitosti boží prostředkují to, co je v&#160;nás věčné a&#160;trvalé a&#160;to, co nás kdykoliv blaží. Podávají nám to v&#160;hávu půvabu, který nestárne, který se před námi jednoduše objeví a&#160;který nechce soudit a&#160;odsuzovat. A&#160;i když skýtají tuhle božskost ve spanilé podobě všechna umění, váže se každé z&#160;nich k&#160;jedné substanci, která onu podobu nutně prostředkuje: hudba na tóny a&#160;na zvuky, malířství na čáry a&#160;na barvu, sochařství na kámen, na kov a&#160;podobně, architektura na velké masy pozemských složek, a&#160;musí více anebo méně zápasit s&#160;touto substancí; jenom umění básnické nemá téměř žádnou substanci, jeho substancí je myšlenka ve svém nejširším významu, slovo není substance, slovo je jenom nositelem myšlenky, tak jako třeba vzduch vede zvuk k&#160;našemu uchu. Umění literární je proto uměním nejryzejším a&#160;nejvýsostnějším ze všech. Ježto si myslím, že je to tak, jak říkám, shromáždil jsem tu tvůrce, které hlas různých dob označil za velikány v&#160;literárním umění. Přidal jsem k&#160;nim spisovatele v&#160;cizích jazycích, které jsem neuměl, i&#160;když jsem věděl jen to, že se v&#160;dějinách jejich národa považují za znamenité, a&#160;měl svědectví odborníka, že tou a&#160;tou knihou vlastním spisovatele, kterého mám na mysli. Ať si tu jsou, ač jim nikdo nerozumí, anebo ať si přijde do téhle síně ten anebo onen, který nejedné bude rozumět a&#160;přečte si ji. A&#160;také jsem sem postavil knihy, které se mi líbí, i&#160;když soud doby možná bude jiný anebo se teprve bude muset zjistit. V&#160;těchhle knihách jsem našel hodně štěstí, a&#160;ve svém věku možná ještě víc než zamlada. I&#160;když mládí slova z&#160;některých zlatých úst přijímá bouřlivě a&#160;nadšeně, i&#160;když je nosí v&#160;hrudi jaksi blouznivě a&#160;roztouženě, vnímá to téměř vždy spíše vřelost vlastního citu, než aby dokázalo přijmout cizí moudrost a&#160;velikost do srdce střízlivého, uvážlivého, rozmyslného. Sám jste mladý, a&#160;hloubka a&#160;vroucnost literatury je vám možná oporou a&#160;vaše srdce otvírá všemu, co bude jednou velké, tak jako si ryzí literární umění počíná s&#160;mládím vždy; ale jednou sám uvidíte, oč mírněji a&#160;jasněji stáří rozsvěcuje velikost cizího ducha dohořívající slunce stáří než ohnivé ranní slunce mládí, které všechno zbarvuje svým leskem, tak jako je skutečností, že vroucí, pravá a&#160;věrná láska stárnoucí manželky blaží stáleji a&#160;trvaleji než planoucí vášeň mladé, krásné, třpytivé nevěsty. Mládí vidí v&#160;literatuře vlastní neomezenost a&#160;budoucí nekonečnost, ta mu zahaluje nedostatky a&#160;nahrazuje, co schází. Mládí básní umělecké dílo, které žije ve vlastním srdci. Odtud pramení, že díla význačně rozdílného významu dokážou mládí nadchnout stejně a&#160;že výtvory nejvyšší velikosti, pokud v&#160;sobě nezrcadlí mladistvý rozkvět, nemohou být pochopena. Ve stáří i&#160;takové zářivé chvíle mládí, jež jsou už hodně vzdálené, jako třeba spanilé a&#160;opojné blaženství opětované lásky anebo sny o&#160;budoucích skutcích a&#160;budoucí velikosti, pohled do nekonečného života, který teprve nastane, anebo jako první zakoktání v&#160;tom nebo onom umění pochopí útěšněji stařec hledící do něžného zrcadla své vzpomínky než mladík, který je v&#160;bouřném hukotu svého žití přeslechne, a&#160;na šedé řase nejspíš uvízne nejedna blaživější a&#160;někdy rmoutivější slza než ohnivá jiskra, která se z&#160;nějakého mocného pocitu vyřine z&#160;oka mladíkovi a&#160;nezanechá stop. Já teď už zřídkakdy čtu výsostné duchy souvisle&#160;– u&#160;duchů menších to činím, protože ti jsou na jednotlivých místech méně významní&#160;–, ale čtu si v&#160;nich pořád a&#160;budu si v&#160;nich asi číst až do skonání. Svými myšlenkami mě provázejí zbytkem života jak čímsi nadmíru osvěživým a&#160;nejspíš, tak to tuším, pověsí mi na tu temnou bránu věnce, jako kdyby byly uvity z&#160;mých vlastních růží. Proto také z&#160;domu nedám jedinou knihu, jelikož nevím, jestli ji v&#160;nejbližší době nebudu sám potřebovat. V&#160;domě jsou knihy k&#160;ruce komukoliv, který je chce použít. Jen pro Gustava se vybírají, protože je ještě příliš mladý a&#160;nedokáže oddělit jedno od druhého. Sice by se tu nesetkal s&#160;ničím úplně špatným; ale ne všemu, co je dobré, by porozuměl, a&#160;pak by čas na něco takového vynaložený přišel nazmar; anebo by tomu a&#160;onomu porozuměl špatně, a&#160;pak by úspěch nebyl ten pravý. Věci špatné, které si říkají literární umění, jsou pro mládí velmi nebezpečné. Ve vědě něco takového na sebe upozorní daleko snadněji. V&#160;matematice tohle tkví ve znázorňování, ježto se tu stěží vyskytnou díla, v&#160;nichž by dokonce i&#160;látka byla závadná, v&#160;přírodovědě tkví ve znázorňování i&#160;v&#160;látce, tady se vyjevuje v&#160;podobě odvážných tvrzení; pouze v&#160;takzvaném mudrosloví může tohle být skrytější tak jako v&#160;literárním umění, protože leckteré mudrosloví je podobné stavby a&#160;působnosti jako literární umění; ale v&#160;dílech nejvlastnějšího literárního umění se skrývá před svěží myslí mladíka, ten nad ní rozestírá své svěží květy a&#160;svou dychtivost a&#160;saje do sebe onen jed. Jasný rozum, který se od dětství cvičil v&#160;jasnosti, a&#160;dobré, ryzí srdce jsou hradby chránící před ničemností a&#160;nemravností literárních výtvorů, protože jasný rozum od sebe odpuzuje prázdnou nabubřelost a&#160;ryzí srdce odmítá všechno nemravné. Jenže jedno i&#160;druhé nastává, jen pokud je špatnost odhodlaná. Tam kde se halí do dráždivého půvabu a&#160;mísí se s&#160;ryzostí, tam je nejpovážlivější, a&#160;tady musí být ku pomoci rádci a&#160;otcovští přátelé, aby dílem objasňovali, dílem od počátku stáli zlu v&#160;cestě, když se lísá. Na ničemnost v&#160;zobrazování anebo na nudu není zapotřebí prostředků jiných než právě je. Jste sice ještě mladý; ale nedostal jste se ke čtení literárních tvůrců tak mladý jako většina našich mladíků, a&#160;naučil jste se toho ve vědách tolik, až mám za to, že vám se mohou dát do ruky všichni literární tvůrci a&#160;nebude třeba se obávat žádného nebezpečí, ani u&#160;těch, kteří jsou ve svém konání velice pochybní. Váš duch si tu najde cestu, a&#160;právě tím se ještě více projasní. Když už jsem mluvil o&#160;mudrosloví, které se v&#160;našich německých končinách pořád ještě co láska k&#160;moudrosti označuje řeckým slovem filozofie, musím vám také říci, co jste možná už postřehl z&#160;mých dalších výroků, že si ho nijak příliš nepovažuji, když se předvádí ve svém nejvlastnějším a&#160;charakteristickém hávu. S&#160;dobrou vůlí jsem se probíral starými a&#160;novými díly filozofie; ale příliš jsem se obíral přírodou, než abych mohl přikládat nějaký velký význam pouhým pojednáním bez jakéhokoliv základu, ba ta jsou mi dokonce protivná. Možná si o&#160;téhle věci promluvíme ještě někdy jindy. Pokud jsem se kdy naučil nějaké moudrosti, nenaučil jsem se jí z&#160;nejvlastnějších mudroslovných knih a&#160;nejméně z&#160;těch nových&#160;– teď už nečtu žádné&#160;–; čerpal jsem ji z&#160;literátů anebo z&#160;dějin, ty mi nakonec připadají jako ta nejkonkrétnější literatura.“</p>
			<p class="MLP_text ParaOverride-1">Když jsem tak slyšel, co můj hostitel říká, vzpomněl jsem si, že jsem ho skutečně viděl hodně číst. Často seděl s&#160;knihou pod některým stinným stromem anebo v&#160;drsnější roční době na slunečné lavičce, často se s&#160;někým vydal na procházku, pobýval hodně v&#160;čítárně a&#160;nosil si knihy do pracovny. Když jsme si naposledy vyjeli do Hvězdného dvora, vzal si s&#160;sebou knihy, a&#160;myslím jsem od Gustava slyšel, že si balí knihy na každou cestu.</p>
			<p class="MLP_text ParaOverride-1">Za svého nynějšího pobytu v&#160;Růžovém domě jsem chodil často do knihovního pokoje, a&#160;jako jsem dříve stával před skříněmi, v&#160;nichž byla přírodovědná díla, a&#160;jako jsem si nejednu knihu brával do čítárny, tak jsem teď stál u&#160;skříní s&#160;literárními tvůrci, prohlížel si jednotlivě nejednu knihu z&#160;těch, co tu byly, leckterou jsem si odnesl do čítárny anebo se svolením svého hostitele do své jizby a&#160;název nejedné z&#160;nich jsem si zapsal do památníku, abych si ji koupil, až přijedu domů.</p>
			<p class="MLP_text ParaOverride-1">Ke konci svého pobývání, kdy nadešlo několik slunných dnů, kreslil a&#160;maloval jsem i&#160;několik částí těch krásných vykládaných podlah, které člověk mohl v&#160;tomhle domě vidět. Dělal jsem to proto, abych otci mohl přivézt jakžtakž nějaká vyobrazení všech těch věcí, které jsem tu viděl.</p>
			<p class="MLP_text ParaOverride-1">Když bylo těsně předtím, než jsem odcestoval, řekl můj hostitel, že se mnou musí ještě něco málo probrat, a&#160;zahovořil: „Protože vás sama vaše povaha vymanila z&#160;kruhu, který jste kolem sebe narýsoval, protože jste ke svým snahám ještě přidal pohled na literární výtvory, už ta krajinomalba jako přechod ke sféře umění je totiž vykročením z&#160;vašeho kruhu, dovolte mi, abych jako přítel, který chce jen vaše dobro, promluvil k&#160;vám slůvko. Měl byste vaší existenci položit širší základy. Pokud síly obecného života jsou činné zároveň ve všech anebo v&#160;mnoha směrech, pak se člověk, právě proto že působí všechny síly, uspokojuje a&#160;naplňuje daleko spíše, než když jedna síla míří jedním jediným směrem. Pak se existence ve všem snadněji zaokrouhlí a&#160;zpevní. Usilování jedním směrem duchu nasazuje pásku, brání mu, aby viděl to, co je hned vedle něho, a&#160;zavádí ho do nebezpečných končin. Poté, co se oba základy už založí, musí se člověk přiklonit znovu k&#160;jediné věci, pokud má tak nebo onak vykonat něco významného. Pak už neupadne do jednostrannosti. V&#160;mládí se člověk musí pocvičovat všestranně, aby pak byl v&#160;mužném věku schopen jednotlivostí. Neříkám, že je zapotřebí pohroužit se ve všech směrech do největších hlubin života, jako například do všech věd, jak jste s&#160;tím sám už jednou začal, to by bylo uchvacující anebo usmrcující, ale nebylo by to možné, nýbrž vyhledávat život, tak jak nás všude obklopuje, aby člověk dal na sebe působit jeho jevům, ať do něho vyryjí své stopy, nenápadně a&#160;nevědomky, ale tak aby se tyto jevy neocitaly v&#160;područí vědy. V&#160;tom podle mého tkví přirozené vědění ducha na rozdíl od záměrného pěstování takového vědění. Pak bude v&#160;souladu se vším, co se v&#160;životě děje. Připadá mi, že vy jste příliš mladý upřel na jedno jednotlivé odvětví; co kdybyste tuhle svou cestu na nějakou dobu přerušil, navážete pak na ni svobodněji a&#160;velkoryseji, dívejte se i&#160;na nevýznamné, ba nicotné jevy života. Choďte do města, snažte se utřídit si nějak, co se v&#160;něm děje, zajeďte pak k&#160;nám na venkov, žijte nějakou chvíli v&#160;pohodě u&#160;nás, to jest dělejte, co vám vnuká ta která chvilka a&#160;vaše sklony, budeme si užívat tohohle domu a&#160;zahrady, zajedeme k&#160;sousedovi Jenskému, zajedeme i&#160;za dalšími, vzdálenějšími sousedy a&#160;necháme věci plynout kolem nás, tak jak si poplynou.“</p>
			<p class="MLP_text ParaOverride-1">Poděkoval jsem mu za jeho podotknutí, řekl jsem, že v&#160;sobě sám cítím cosi podobného, že se asi vůči životu stavím poněkud neohrabaně, že mí rodiče a&#160;přátelé, kteří to se mnou myslí dobře, musí mít asi se mnou trpělivost a&#160;že budu vděčný za každou radu. Zejména mě těší to pozvání do jeho domu, a&#160;využiji je s&#160;velkou radostí.</p>
			<p class="MLP_text ParaOverride-1">Když nadešel čas, abych odcestoval, zabalil jsem kresby a&#160;všechno, co jsem měl s&#160;sebou v&#160;Růžovém domě, co nejsrdečněji jsem se rozloučil se starým mužem, s&#160;Gustavem, s&#160;Eustachem, s&#160;Rolandem, který přišel, rozžehnal jsem se se všemi obyvateli domu, zahrady a&#160;šafářství a&#160;vrátil se ke svým do hlavního města.</p>
			<p class="MLP_text ParaOverride-1">Tam jsem po navýsost vroucím a&#160;upřímném uvítání uviděl ze všeho nejdřív, jak otec dílem skleněný, dílem dřevěný domek, v&#160;němž visely staré zbraně, kolem něhož se vinul břečťan a&#160;který vlastně tvořil nejzazší přístavbu anebo jakýsi arkýř pravého křídla domu do zahrady, dal minulé léto přestavět. Významně ho zvětšil, ale lišty, spony a&#160;rámy, v&#160;nichž bylo sklo upevněno, ponechal v&#160;původním slohu, jenom byly nové co do suroviny a&#160;s&#160;krásnými ozdobami a&#160;řezbami. Střešní římsy byly zhotoveny po středověkém způsobu, krásně vyřezány a&#160;zdobené. Břečťan se opět vedl po lištách vzhůru a&#160;na několika místech nahlížel sklem dovnitř. Okna se neotvírala ven a&#160;dovnitř jako dřív, posunovala se. Největší změnou ale bylo, že otec dal postavit dva sloupy, když předtím obě stěny, které hleděly ven, byly ze skla. Ty dva pilíře měly rozměry přesně takové, aby se na ně hodily dva obklady, které jsem minulý podzim přivezl. To obložení však na nich doposud nebylo, protože zdivo muselo nejprve vyschnout, aby na nich dřevo neutrpělo újmu. Otec mi vylíčil jen celkový plán a&#160;jak a&#160;co zařídil k&#160;jeho realizaci. Jakkoliv mě na jedné straně těšilo, jak si otec cenil toho uměleckého díla ze dřeva, že jen k&#160;tomu, aby je mohl někde uplatnit, dal domek přestavět, na druhé straně mě pořádně rmoutilo, že jsem nedokázal najít doplňky k&#160;obložení. Řekl jsem otci o&#160;svém úsilí a&#160;jak je mi líto, že úspěch se nedostavil. Otec i&#160;jeho lidé mě konejšili a&#160;říkali, že i&#160;v&#160;té podobě, jakou dílo teď má, je krásné dost; co vzalo za své a&#160;už se nevyzíská, po tom se není třeba svéhlavě pídit, můžeme se těšit z&#160;toho, co nám vlídná přízeň zachovala. Domek bude jakousi připomínkou, a&#160;kdykoliv se v&#160;něm kdo ocitne, jen co se úplně opraví, vytane mu na mysli doba, v&#160;níž ten skvost ze dřeva zhotovili, a&#160;čas, kdy jeden milý syn ho přivezl z&#160;hor pro otcovo potěšení.</p>
			<p class="MLP_text ParaOverride-1">Volky nevolky jsem se, nerad, uklidnil. Teď mi domek teprve připadal krásný, když se obložení táhlo kolem dokola celého vnitřku domku a&#160;nad ním se na jedné straně blyštěly pilíře a&#160;na druhé straně okna.</p>
			<p class="MLP_text ParaOverride-1">Za několik dnů, v&#160;nichž se odbyly první debaty, jaké se vedou v&#160;rodinném kruhu vždycky, když se některý člen rodiny vrátí z&#160;cest, i&#160;když se takové cesty rok co rok opakují, položil jsem před otce, ježto mezitím dorazila i&#160;má zavazadla a&#160;bedny, obrazy nábytku a&#160;zařízení i&#160;podlah, které jsem pořídil v&#160;Růžovém domě a&#160;ve Hvězdném dvoře. Byl jsem velmi zvědav, jak na něj zapůsobí. Vyčkal jsem do neděle, kdy bude mít čas a&#160;kdy po obědě s&#160;oblibou tráví drahnou chvíli v&#160;kruhu rodinném. Rozložil jsem jednotlivé archy před ním na stole. Připadalo mi, že když se na ně podíval, byl&#160;– to mohu říci&#160;– zkoprnělý. Bedlivě si archy prohlížel, každý vzal několikrát do ruky a&#160;delší dobu neřekl slovo. Nakonec jeho pocity přešly do nelíčené radosti. Řekl, že ani vůbec nevím, co jsem to vytvořil, nevím ani vůbec, jakou cenu tohle všechno má, v&#160;dřívější době jsem krásu a&#160;souladnost toho všeho slovy nevystihl tak případně, jako to teď dokládám barvou a&#160;kresbou, i&#160;když třeba ani jedno, ani druhé není bez vady. V&#160;první chvíli otec nábytek, který jsem namaloval ve Hvězdném dvoře, pokládal za skutečně starý; když jsem ho však upozornil, jak se to s&#160;ním má ve skutečnosti, řekl, že ten člověk, který ho navrhoval, je určitě výjimečný, ten že dojista důvěrně zná nejenom starý způsob výroby a&#160;sestavování nábytku, ale že jistě má i&#160;neobyčejný smysl pro krásu, když z&#160;toho množství dochovávaných tvarů zvolí ty, které zvolil. A&#160;celá sestava nábytku je tak jednolitá, jako kdyby ji kdysi zhotovili k&#160;jednomu účelu a&#160;v&#160;jedné době. A&#160;i&#160;opravdu starý nábytek v&#160;Růžovém domě je krásný tak, jak to ještě nikdy neviděl, i&#160;když zná znamenité a&#160;navýsost známé sbírky ve městě a&#160;v&#160;nejednom zámku. Dva tak vybrané kusy jako onen velký šatník a&#160;sekretář s&#160;delfíny se jen tak někde nenajdou. Zasloužily by si stát v&#160;nějaké císařské komnatě.</p>
			<p class="MLP_text ParaOverride-1">Abych podrobněji charakterizoval člověka, který vytvořil návrhy pro Hvězdný dvůr, vyprávěl jsem mu, že jsem v&#160;Růžovém domě viděl hodně stavebních nákresů a&#160;kreseb jiných věcí, které zobrazují daleko výsostnější objekty a&#160;také jsou ztvárněny nesrovnatelně dokonaleji, než bych já byl kdy schopen u&#160;svých zpodobení. A&#160;to jsou tyhle nákresy u&#160;toho člověka pouhými předběžnými náčrty, aby poté mohl vytvořit ty kresby, které pak pro Hvězdný dvůr vytvořil.</p>
			<p class="MLP_text ParaOverride-1">Zjevně příliš neposlouchal, co jsem říkal, odložil jeden arch, vzal druhý a&#160;prohlížel si ho.</p>
			<p class="MLP_text ParaOverride-1">„Pokud mohu soudit z&#160;těchhle obrázků,“ řekl, „ty starobylé objek­ty, kterés mi tu názorně předvedl, jsou nejenom o&#160;sobě nadmíru skvělé, ale jak ukazuje barva i&#160;kresba, jsou i&#160;s&#160;největší pravděpodobností velmi účelně rekonstruovány. Ten můj nicotný majetek tváří v&#160;tvář tomu je čímsi bezvýznamným a&#160;vidím z&#160;těchhle archů, jak se musí vzít za věci, pokud má člověk na to čas, znalosti a&#160;prostředky.“</p>
			<p class="MLP_text ParaOverride-1">Teď jsem měl teprve radost, že jsem přišel na nápad zpodobit otci ty věci, abych mu poskytl představu, jaké jsou, těšilo mě, že se o&#160;ně tak zajímá a&#160;že z&#160;nich má takové potěšení.</p>
			<p class="MLP_text ParaOverride-1">„Lze tu jít dvěma cestami,“ domnívala se matka, „buď si můžeš podle těchhle obrázků věci, které znázorňují, dát udělat, anebo se můžeš vypravit na Strázný dvůr a&#160;do Hvězdného dvora a&#160;podívat se na ně, jaké jsou ve skutečnosti, těšit se z&#160;nich, když se na ně budeš dívat, a&#160;kochat se jimi ve vzpomínce, až zase odjedeš.“</p>
			<p class="MLP_text ParaOverride-1">Otec odpověděl: „Dát si zhotovit nábytek, který je tu nakreslen, na to nemám právo; protože za prvé by si musel člověk vymoci dovolení majitele, a&#160;i kdyby si je nakrásně vymohl, nábytek by za druhé v&#160;mých očích neměl takovou cenu, jakou by mít měl, protože by byl, jak říkají malíři, jen kopií. Nabízela by se ještě i&#160;jiná možnost, s&#160;majitelovým svolením si dát podle těchhle vyobrazení navrhnout nové sestavy a&#160;realizovat je; ovšem to by si žádalo takovou obratnost, na jakou nemohu spoléhat nejenom u&#160;sebe, ale v&#160;jakou nedoufám ani u&#160;řemeslníků zabývajících se v&#160;našem městě podobnými věcmi. A&#160;vposledku by ani takové zhotovené objekty pořád nebyly ničím jiným než polovičními kopiemi. Takže výroba v&#160;úvahu nepřipadá. Pokud jde o&#160;tvou druhou cestu, máti, tou se jistě vydám. Už když se mluvilo o&#160;těchhle věcech dříve, umínil jsem si, že se za nimi vypravím; a&#160;teď, když vidím jejich vyobrazení, vydám se na tu cestu nejenom o&#160;to určitěji, ale i&#160;daleko dřív, než bych ji byl jinak vykonal.“</p>
			<p class="MLP_text ParaOverride-1">„To bude velmi hezké,“ vyhrkli jsme všichni jako z&#160;jedněch úst. Matka řekla: „Měl by sis hned stanovit, kdy to bude, a&#160;měl by ses hned dohodnout se synem, aby tě dovedl k&#160;tomu starému muži do Růžového domu, a&#160;ten tě pak zavede i&#160;do Hvězdného dvora.“</p>
			<p class="MLP_text ParaOverride-1">„No no, jen na mě tak netlačte,“ opáčil otec, „dojde na to, to stačí; víte, mužský se nemůže vázat, když závisí na své práci a&#160;nemůže vědět, jaké se vyskytnou okolnosti, které si na něm budou žádat svůj čas a&#160;skutky.“</p>
			<p class="MLP_text ParaOverride-1">Matka znala otce až příliš dobře na to, aby na něj dále naléhala, protože by jistě trval na tom, co jednou řekl. Spokojila se tím, čeho už dosáhla.</p>
			<p class="MLP_text ParaOverride-1">Jak ona, tak i&#160;sestra mi děkovaly, že jsem otci přivezl ty obrázky, kdyžtě mu udělaly takovou radost.</p>
			<p class="MLP_text ParaOverride-1">„Podlahy jsou jistě také skvělé,“ vyhrkl.</p>
			<p class="MLP_text ParaOverride-1">„Jsou daleko krásnější, než mohou takové přibližné malůvky naznačit,“ opáčil jsem, „můj štětec pořád ještě nedokáže vyjádřit lesk a&#160;jemnost a&#160;hedvábnost dřevěných vláken, to, co se tam tak miluje, že se po podlahách smí chodit jen v&#160;plstěných papučích.“</p>
			<p class="MLP_text ParaOverride-1">„To si umím představit,“ odpověděl otec, „to si umím představit.“</p>
			<p class="MLP_text ParaOverride-1">Nato jsem mu musel vyjmenovat všechna dřeva, která se tu v&#160;barvách zpodobovala a&#160;jež skládala vyobrazené objekty. Většinu jich beztak znal, což mě těšilo, protože to bylo důkazem, že jsem barvy nepoužil nepřiměřeně. Ta dřeva, která neznal, jsem mu řekl. Dokázal jsem je vyjmenovat téměř všechna docela přesně.</p>
			<p class="MLP_text ParaOverride-1">Znovu se podivil a&#160;divil se pořád znova a&#160;pokoušel se hodně živě si objekty představit. Matka a&#160;sestra se mě zeptaly, jestli jsem na tohle konání potřeboval hodně dlouhou dobu a&#160;jestli mě to neskličovalo.</p>
			<p class="MLP_text ParaOverride-1">Odpověděl jsem, že jsem byl kvůli onomu cíli velmi pilný, že zpočátku šlo všechno pomalu, že jsem však postupně nabyl cviku a&#160;že jsem pak postupoval kupředu daleko rychleji, než jsem sám tušil. A&#160;pokud jde o&#160;sklíčenost, že jsem jí ze začátku trpěl; ale ježto na mne všechno tak působilo, ježto jsem najednou pocítil zaujetí, ježto se tu a&#160;tam to a&#160;ono i&#160;dařilo, zejména když mi díky výraznosti, jakou se projevoval ten a&#160;onen druh dřeva, barva jakoby sama od sebe vplývala do prstů, záhy se dostavila nenucenost a&#160;k&#160;ní se postupně přidávalo i&#160;nadšení.</p>
			<p class="MLP_text ParaOverride-1">Když jsem tohle řekl, ukázal mi otec i&#160;nejednu chybu, které jsem se ve své práci dopustil, a&#160;vysvětlil mi, jak se jich mohu vystříhat, pokud bych snad skicoval něco podobného. Ježto měl nejeden obraz, ježto se jimi už celá léta obíral, zřejmě mu v&#160;tomto ohledu příslušelo soudit a&#160;já uznal, že to, co říká, je naprosto správné, ale také jsem cítil, že budu schopen v&#160;budoucnu to a&#160;ono udělat lépe.</p>
			<p class="MLP_text ParaOverride-1">Když mi otec vyjmenoval chyby, dal se do vypočítávání předností a&#160;řekl, že soudě podle kreseb hlav, které jsem vytvořil, před nějakým časem byl by ode mne nečekal, že dokážu v&#160;oleji a&#160;v&#160;barvě namalovat něco tak výstižného.</p>
			<p class="MLP_text ParaOverride-1">To nedělní odpoledne bylo velice milé a&#160;příjemné.</p>
			<p class="MLP_text ParaOverride-1">Sestřina přátelskost, kterou projevila zejména toho odpoledne, byla mi odměnou krásnější, než kdyby byl nějaký znalec řekl, že ty mé archy jsou výtečné, matčina chvála, že jsem myslel na otce a&#160;na rodný dům a&#160;že jsem se z&#160;lásky k&#160;jednomu i&#160;k&#160;druhému, a&#160;abych všem udělal radost, podjal té obtížné práce, vzbudila ve mně pocity nadmíru libé, a&#160;ježto i&#160;otec několika vybranými slovy vyslovil své díky a&#160;řekl, že na tenhle můj jemnocit nikdy nezapomene, jen velice namáhavě jsem zadržoval slzy.</p>
			<p class="MLP_text ParaOverride-1">Dal jsem otci všechny ty archy, aby si je ponechal, a&#160;on si je zařadil do své sbírky zvláštností.</p>
			<p class="MLP_text ParaOverride-1">Druhý den jsem vybalil citery, položil jsem je před sestru a&#160;ponechal na ní, jestli si pro sebe vybere tu mou, anebo nově zakoupenou. Zvolila novou a&#160;velmi se z&#160;ní radovala. Ukázal jsem jí i&#160;skladby, které jsem si zapsal podle toho, jak je můj horský učitel hrál, a&#160;ponechal jí je v&#160;jejím pokoji, aby si je mohla opsat a&#160;pustila se podle nich do cvičení. Slíbil jsem jí, že jí tuhle zimu budu v&#160;tomhle umění učitelem.</p>
			<p class="MLP_text ParaOverride-1">Po nějaké době jsem se vytasil i&#160;se svými obrazy horských krajin. Až do té doby jsem k&#160;tomu neměl odvahu; ale nakonec mi svědomí činilo příliš trpké výčitky, že mám před svými nejbližšími tajnosti. Ukázal jsem otci ty archy také jednoho nedělního odpoledne. Užasle jsem se mu díval do tváře, když si archy prohlédl a&#160;řekl totéž, co předtím říkal můj hostitel v&#160;Růžovém domě a&#160;co Eustach. U&#160;těch dvou mě nic neudivovalo, poněvadž jsem je považoval za znalce a&#160;poněvadž žili v&#160;horách. Otec však, ačkoliv vlastnil obrazy, byl obchod­ník a&#160;nikdy nepobýval dlouho v&#160;horách, ukázal mi, kde jsem nebyl pravdivý, a&#160;vysvětlil mi, jak by to mělo vypadat, a&#160;já jsem všechno okamžitě pochopil. To, co pochválil a&#160;považoval za správné, líbilo se mi poté dvojnásob.</p>
			<p class="MLP_text ParaOverride-1">Klotyldě jsem archy musel ukázat ještě jednou a&#160;o&#160;samotě v&#160;jejím pokoji. Požadovala, abych jí téměř všechno vysvětloval. Nikdy nebyla ve vyšších horách anebo v&#160;opravdových velehorách, chtěla vidět, jak je to a&#160;ono utvořeno, a&#160;velice pozorně si všechno prohlížela. Ačkoliv mé obrazy nebyly žádnými uměleckými díly, jak jsem teď čím dál víc shledával, měly přece jen tu výhodu, kterou jsem pořádně poznal teprve později a&#160;která byla v&#160;tom, že jsem neusiloval jako umělec o&#160;zaokrouhlenost, o&#160;souladné působení anebo o&#160;uplatnění školských pravidel, nýbrž jsem se všemu oddával bez nějakého předem daného zácviku a&#160;snažil jsem se všechno zobrazit tak, jak jsem to viděl. Tím věci v&#160;jednotlivostech nabyly o&#160;to větší přirozené pravdivosti, oč víc pozbyly jednotnosti a&#160;lahodnosti, a&#160;člověku neznalému a&#160;tomu, kdo nikdy neviděl hory, poskytly lepší představu než krásné a&#160;umělecky dokonalé obrazy; i&#160;když nebyly z&#160;nejdokonalejších, přece jen v&#160;sobě měly svrchovanou pravdivost. Z&#160;toho důvodu mi Klotylda jen jaksi tušivě řekla, že teď ví, jak hory vypadají, což se prý předtím nedozvěděla ani z&#160;mnoha dobrých obrazů. Projevila přání, že by jednou ráda na vlastní oči uviděla vysoké hory, a&#160;prohlásila, pokud se otec vypraví do Růžového domu a&#160;do Hvězdného dvora a&#160;při té příležitosti zajede i&#160;do hor, že ho poprosí, aby směla jet s&#160;ním. Vyprávěl jsem jí toho o&#160;horách spoustu, líčil jí jejich nádheru a&#160;velikost, seznámil jsem ji s&#160;mnoha jejich svérázy a&#160;podrobněji než kdy jindy jí vysvětloval, jak a&#160;kdy po nich putuji a&#160;o&#160;co se tu snažím. Nikdy jsem s&#160;ní toho o&#160;horách tolik nenamluvil. Když jsme si takhle pohovořili, požádala mě, abych ji naučil malovat takové obrazy, co má před sebou. Že si hodlá obstarat barvy a&#160;všechno náčiní a&#160;nástroje k&#160;tomu nezbytné. Ježto i&#160;tak uměla docela slušně kreslit, nebyla ta záležitost tak obtížná, jak by se bylo napoprvé zdálo. Slíbil jsem jí, že jí budu k&#160;službám, pokud rodiče svolí.</p>
			<p class="MLP_text ParaOverride-1">Po nějaké době jsme se rodičů zeptali. Vcelku neměli nic proti tomu, pouze matka výslovně požadovala, aby tahle činnost byla jenom vedlejší věcí, pro radost, ne nějaké hlavní zaměstnání; protože hlavní povinností ženy je její rodina, tyhle věci mohou docela dobře být součástí rodiny, ale pokud se provozují jednostranně anebo náruživě, spíše rodinu podkopávají, než aby ji pomáhaly budovat. Klotylda je však už tak vyzrálá, že by se měla věnovat svému budoucímu povolání.</p>
			<p class="MLP_text ParaOverride-1">Pochopili jsme to všechno a&#160;slíbili, že nic nebudeme provozovat nemírně.</p>
			<p class="MLP_text ParaOverride-1">Pořídilo se všechno potřebné a&#160;v&#160;době, kdy nám to bylo dopřáno, pouštěli jsme se do práce.</p>
			<p class="MLP_text ParaOverride-1">I&#160;španělštinu se chtěla sestra ode mne učit. Já jsem se ji učil neustále, a&#160;protože jsem byl před ní, i&#160;tady jsem jí byl učitelem, což matka dopouštěla s&#160;touž výhradou jako malování krajin. V&#160;tomhle roce tedy jsem měl v&#160;rodině víc co dělat než kdy jindy.</p>
			<p class="MLP_text ParaOverride-1">Bylo mi v&#160;tomhle podzimu zvláště divné, že se otec ani matka příliš nevyptávali na mého hostitele. Buď díky mému vyprávění nabyli vůči němu pevné a&#160;rozhodné důvěry, anebo se mi nechtěli do ničeho mísit, a&#160;tak mi vadit v&#160;nezaujatosti mého konání.</p>
			<p class="MLP_text ParaOverride-1">Při veškerém tom domácím snažení jsem přece jenom za blížící se zimy začal žít trochu jinak, než jsem žil doposud, a&#160;to poněkud rozmanitěji. Chodil jsem v&#160;minulé době pouze do těch vrstev ve městě, kam byli zváni rodiče anebo kam mě přivábili přátelé, které jsem získal. Ty vrstvy, to byli ponejvíce lidé podobného stavu jako otec. Cítil jsem v&#160;sobě nutkání poznat také mravy a&#160;obyčeje, jakož i&#160;názory a&#160;mínění takových lidí, kteří se pohybují po zářivějších životních stezkách. Náhoda mi záhy poskytla k&#160;tomu příležitost, a&#160;zčásti jsem se i&#160;já pídil po takových příležitostech. Navázal jsem jisté známosti a&#160;občas jsem v&#160;nich i&#160;pokračoval. Poznával jsem lidi z&#160;vyšší šlechty, díval jsem se, jak se pohybují, jak se sebou navzájem jednají a&#160;jak si počínají vůči těm, kdo nejsou jejich stavu.</p>
			<p class="MLP_text ParaOverride-1">V&#160;našem městě žila stará vznešená ovdovělá kněžna, jejíž příliš záhy zemřelý choť měl vrchní velení v&#160;posledních velkých válkách. Kněžna s&#160;ním často bývala v&#160;poli a&#160;poznávala poměry v&#160;armádách a&#160;v&#160;jejich činnosti, pobyla v&#160;největších městech Evropy a&#160;seznámila se s&#160;lidmi, kteří měli v&#160;rukou veškerou situaci světadílu, přečetla si, co nejznamenitější muži a&#160;ženy napsali v&#160;literárních dílech, v&#160;úvahách a&#160;zčásti i&#160;ve vědách, které jí byly dostupné, a&#160;vychutnávala si všechno krásné, co vytváří umění. Kdysi bývala ve vyšších kruzích jednou z&#160;nejvýznačnějších krásek a&#160;i teď si člověk stěží dokázal představit něco líbeznějšího než přívětivé, chytré a&#160;vroucí rysy téhle tváře. Jeden muž, který se hodně věnoval obrazům a&#160;jejich posuzování a&#160;často se ocital blízko kněžny, řekl jednou, že by pouze Rembrandt byl býval s&#160;to namalovat jemné tóny a&#160;téměř umělecké přechody v&#160;její tváři. Měla teď obydlí na východní hranici vnitřního města, tak aby její pokoje zalévalo jitřní slunce a&#160;měla nerušený pohled na svěží zeleň a&#160;na vzdálená předměstí. Tady za starou ctihodnou matkou chodili vzkvétající synové ve vysokém postavení ve vojsku, pokud jim služba dovolovala být ve městě a&#160;pokud za tohoto pobývání našli si k&#160;tomu chvilku. Podávali si u&#160;ní dveře krásní vnuci a&#160;vnučky a&#160;bylo v&#160;jejích pokojích zahlédnout tu toho, tu onoho člena početného příbuzenstva. Avšak nepřestávalo jí být potřebou duchovní zotavování anebo úsilí&#160;– jak to chceme nazvat. Nejenom chtěla vědět, co se teď vytváří na duchovním poli, a&#160;tady, pokud nějaké dílo došlo proslulosti a&#160;budilo rozruch, snažila se klepat na jeho bránu a&#160;seznat, jestli bude moci vejít; často i&#160;brávala do rukou knihu od takových osobností, které se jí v&#160;mládí zalíbily a&#160;tehdy nabyly na významu, prošla si takové dílo a&#160;pátrala, jestli i&#160;teď početné značky a&#160;poznámky, které si do knihy kdysi udělala červenou tužkou, udělala by si v&#160;ní stejně i&#160;dnes, anebo jestli by na jejich místě učinila jiné; ba pouštěla se do děl nejstarší minulosti, o&#160;nichž teď lidé, pokud to nejsou učenci, pouze mluví, ale nečtou je; chtěla vidět, co v&#160;nich je, a&#160;pokud se jí líbila, po nejedné přestávce je vyjímala znovu. Chtěla být neustále informována, co se děje ve vztazích mezi státy a&#160;národy. Dala si tedy od nejednoho příbuzného a&#160;známého posílat dopisy a&#160;musely jí chodit na stůl nejznamenitější noviny. Protože však, i&#160;když oči doposud neměla tak slabé, v&#160;jejím věku ta spousta čtení, jež si nemohla neukládat, nejspíš ji dost namáhala, měla paní, která část toho všeho, a&#160;to tu největší, vzala na sebe a&#160;předčítala jí. Ta předčitatelka však nebyla jen pouze ženou, která předčítá, nýbrž spíše jakousi kněžninou společnicí, jež s&#160;ní promlouvala o&#160;tom, co se přečetlo, a&#160;která měla takové vzdělání, že mohla být i&#160;potravou pro ducha staré paní, tak jako i&#160;ona od ní přijímala takovou potravu. Podle úsudku těch, kdo o&#160;takových věcech mohou mluvit, byla ona společnice výjimečného nadání, byla s&#160;to sát do sebe a&#160;vydávat ze sebe všechno, co je veliké, a&#160;její vlastní výtvory, k&#160;nimž se tu a&#160;tam dala svést, patřily mezi to nejpozoruhodnější, co v&#160;té době existovalo. Byla neustále poblíž kněžny, i&#160;když ta v&#160;létě odjela na venkovské panství, které bylo ve vzdálené části říše a&#160;kde ráda pobývala, anebo i&#160;když byla na cestách anebo se nějaký čas vyskytovala na jednom krásném místě v&#160;našich horách, kam ráda zajížděla.</p>
			<p class="MLP_text ParaOverride-1">Nejeden večer v&#160;době, kdy byla ve městě, shromáždila kněžna kolem sebe malý kroužek a&#160;v&#160;něm se předčítalo anebo se debatovalo o&#160;vědeckých anebo společenských anebo státních záležitostech anebo o&#160;věcech umění. Ty kroužky bývaly pravidelně ve stejných dnech v&#160;týdnu, byly ve městě známé, velmi vážené anebo i&#160;vysmívané, podle povahy toho, kdo o&#160;nich vyslovoval úsudek, byly vyhledávané a&#160;vytvářely je občas i&#160;velice významné osobnosti. Do těchto kruhů jsem si vydobyl přístup. Kněžna mě několikrát potkala, jednou se hovořilo o&#160;mé vědě, kněžnu velmi zajímalo, co že se ví o&#160;historii utváření Země a&#160;z&#160;jakých faktorů se tu vyvozují závěry, a&#160;přitáhla si mě k&#160;sobě. Pozorně jsem naslouchal, kdykoliv jsem za určitých večerů byl u&#160;ní ve společenské místnosti, sám jsem mluvil málo, a&#160;ponejvíce pouze když jsem k&#160;tomu byl vyzván. Kněžna v&#160;černých nebo v&#160;popelavě šedých hedvábných šatech&#160;– světlejší nikdy nenosila&#160;– seděla ve svém čalouněném křesle a&#160;pod nohama měla stoličku. Lampa na straně obrácené k&#160;ní byla vybavena zeleným stínítkem a&#160;rozlévala své světlo do míst, kde byla předčitatelka anebo předčitatel, pokud se právě četlo. Ostatní podle toho, jak jim to bylo pohodlné, posedávali kolem. Většinou se sám od sebe utvořil jakýsi kruh. Všichni v&#160;hlubokém tichu naslouchali tomu, co se četlo a&#160;nadmíru horlivě se poté účastnili debat, které se konaly po čtení, a&#160;pokud se nic nepředčítalo, vyplňovaly celý večer. Kněžna jim dokázala dát vždy velice živý a&#160;zamyšlený průběh. Jako kdyby všechno, co ti navýsost znamenití lidé u&#160;ní proslovovali, sama podnítila a&#160;jako kdyby její největší nadání bylo v&#160;tom, že burcovala to, co bylo uloženo v&#160;jiných. Její nanejvýš křehká postava při tom přepůvabně spočívala v&#160;křesle a&#160;ještě ve vysokém věku všechny kolem uchvacovala svou líbeznou krásou. Občas, když se v&#160;nitru vzrušila, vstala, opřela se o&#160;křeslo a&#160;svým jasným, jemným, libozvučným hlasem promlouvala ke všem, co tu byli.</p>
			<p class="MLP_text ParaOverride-1">V&#160;kněžniných komnatách jsem se seznámil s&#160;rozličnými lidmi. Občas to byl i&#160;některý vynikající umělec, kterého tu člověk zaslechl mluvit, občas nějaký státník, kterého pověřovali veledůležitými záležitostmi naší země, anebo i&#160;ta a&#160;ona jinak významná společenská osobnost anebo pilíře a&#160;vůdcové našeho udatného vojska. Slyšel jsem u&#160;kněžny výroky, které jsem si hodlal zapamatovat, a&#160;zapisoval jsem si je, aby nadále byly v&#160;mém nezadatelném vlastnictví. Přiznávám, že jsem nikdy nevcházel bez jisté stísněnosti do komnaty s&#160;modře vymalovanými stěnami a&#160;s&#160;tmavě modrým nábytkem a&#160;s&#160;několika obrazy, mezi nimiž mě zvláště vábil jeden, který zobrazoval kněžnino venkovské panství, a&#160;přiznávám, že jsem z&#160;komnaty nikdy nevycházel, abych nebyl klidný a&#160;spokojený. Cítil jsem, že ty večery mají pro mne veliký význam, že jsou pro mne budoucností.</p>
			<p class="MLP_text ParaOverride-1">Krom zvláště vynikajících lidí jsem se u&#160;kněžny seznámil i&#160;s&#160;jinými osobnostmi vyšší šlechty v&#160;naší říši, nejednou jsem přišel do styku s&#160;jejich vrstvami a&#160;viděl, jak si počínají, viděl jejich způsob života a&#160;jejich mravy.</p>
			<p class="MLP_text ParaOverride-1">Vedle těchto skupin lidské společnosti jsem se setkával i&#160;s&#160;jinými. Ve městě bylo jedno veřejné místo, kam chodili hlavně umělci všeho druhu, bavili se tu, občerstvovali, četli si noviny anebo se těšili rozmanitými tělesnými hrátkami. Na to místo jsem chodil rád. Býval tu jeden nebo druhý herec z&#160;Dvorního divadla anebo z&#160;Opery, byl tu malíř, jehož jméno se tehdy nadmíru velebilo, byli tu hudebníci, výkonní i&#160;ti, co skládali, byli tu sochaři a&#160;stavitelé, zejména však tu bývali spisovatelé a&#160;básníci, a&#160;mezi nimi se vyskytovali i&#160;předsedové a&#160;pracovníci různých novinových podniků. Z&#160;jiných osobností sem chodili vysocí státní úředníci, měšťané, obchodníci a&#160;vůbec takoví, co měli něco společného s&#160;uměním a&#160;s&#160;vědou a&#160;udržovali v&#160;tomto směru takové a&#160;onaké společenské styky. I&#160;když vlastně tu vládlo než nenucené veselí, i&#160;když jako kdyby tu převládaly hrátky podporující tělesný pohyb a&#160;vedle toho i&#160;hra v&#160;šachy, přesto se tu vedly také rozhovory, a&#160;jak už to u&#160;takových lidí bývá, rozhovory velmi živé, a&#160;v&#160;podstatě ty byly tady tím hlavním. Tady člověk mohl v&#160;nezávažných promluvách rozeznat u&#160;jednoho člověka hlubokého ducha anebo zas u&#160;jiného ducha poklidného, který všechno rozbírá a&#160;rozpouští na jednotlivé součásti, anebo lehkověrného, který se všemu vysmívá, anebo takového, u&#160;něhož i&#160;mravy jsou poněkud na pováženou. Často i&#160;jenom jedno slovo, jeden vtip dokázal poskytnout důvod k&#160;vyvozování závěrů. Vzdor své ostýchavosti, která mě držela opodál, přece jen jsem se ocital v&#160;debatách a&#160;seznamoval se s&#160;tím anebo oním člověkem, který sem zavítal. Ani vnější chování a&#160;počínání lidí, kteří jsou venkoncem důležití, nepřipadalo mi nezajímavé.</p>
			<p class="MLP_text ParaOverride-1">Rád jsem tu zimu chodíval i&#160;na místa, kde se hodně lidí schází za zábavou, abych viděl, jak se projevují, jakou mají povahu a&#160;jak si vedou, jako část celku. Zvláště jsem chodil tam, kde se schází vlastní lid, jak se dnes často říká, aby se podtrhl protiklad k&#160;takzvaným vzdělancům. Ti, kterým se říká vzdělaní, jsou téměř všude stejní; lid však je cosi původního, jak jsem to poznal už na svých putováních, a&#160;má své příznačné obyčeje a&#160;mravy.</p>
			<p class="MLP_text ParaOverride-1">Chodil jsem na dobrá provedení hudebních kusů, nadále jsem chodil do Dvorního divadla, zavítal jsem teď i&#160;do Opery a&#160;chodil i&#160;na některé veřejné vědecké přednášky, prohlížel jsem si umělecké a&#160;knižní sbírky, hlavně však, abych se do budoucna zdokonalil ve svém vlastním tvoření sbírky obrazů.</p>
			<p class="MLP_text ParaOverride-1">Pořád jsem se stýkal se svým novým přítelem, synem obchodníka s&#160;klenoty. Posléze mě začal soukromě vyučovat ve znalostech drahokamů a&#160;perel. Měli jsme k&#160;tomu pevně stanovené dva dny v&#160;týdnu, to jsem vždy přišel v&#160;určitou hodinu, kdy měl přítel kdy, a&#160;pobyl u&#160;něho tak dlouho, jak mu to čas dovolil. Nejdřív mě seznámil se všemi nerosty, kterým se říká drahokamy a&#160;které se používají především na šperky. Stejně tak mi ukázal všechny druhy perel. Nato mě vyučoval, jak poznávat broušené drahokamy a&#160;jak je odlišit od nepravých. Teprve poté přešel na charakteristické znaky drahokamů krásných a&#160;drahokamů méně krásných. U&#160;tohohle školení mi přišly nadmíru vhod mé přírodovědné znalosti, ba byl jsem dokonce schopen říci to a&#160;ono ze svého oboru příteli, a&#160;rozšířit tak jeho znalosti, zvláště pokud jde o&#160;to, jak reagují drahokamy na průnik světla, na dvojitou refrakci a&#160;na takzvanou polarizaci světla. Ale pořád ještě jsem neměl odvahu, abych s&#160;ním promluvil o&#160;obvyklém zasazování drahokamů do kovu, a&#160;řekl mu, co si já o&#160;tom myslím. Vedle těchhle věcí a&#160;mé vlastní činnosti se dál pravidelně odbývalo vyučování, které jsem dával sestře. S&#160;malováním měla ještě daleko větší potíže než já, protože jednak jí scházelo více cviku, jednak nikdy neviděla původní obrazy, nýbrž měla před sebou pouze všelijak závadné reprodukce. Ve hře na citeru se jí vedlo daleko lépe. Letos jsem byl učitelem daleko užitečnějším, než jsem jím byl v&#160;roce minulém, a&#160;po tom všem, co jsem se naučil, mohl jsem jí být vůbec učitelem lepším, než jaký by se kdy ve městě našel, i&#160;když ti překonávali obtíže, jaké zdolat by pro mne a&#160;pro Klotyldu bývalo bylo nemožné. Podle názorů, jichž jsem nabyl v&#160;horách, však o&#160;to ani nešlo. My se posléze učili střídavě jeden od druhého a&#160;strávili nad citerou nejednu radostnou a&#160;procítěnou chvíli.</p>
			<p class="MLP_text ParaOverride-1">Vposledku jsem musel Klotyldu vyučovat i&#160;španělštině. Arci jak jsem byl oproti ní neustále o&#160;několik kroků vpředu, mohl jsem jí být alespoň jako začátečnici beze všeho učitelem. Jak to bude ovšem potom dál, to se mělo nejspíš ukázat. My oba jsme se vpravili do života navýsost činorodého.</p>
			<p class="MLP_text ParaOverride-1">Tak uplynula zima a&#160;já tehdy až dost daleko do jara zůstal u&#160;svých nejbližších ve městě.</p>
		</div>
</body>
</html>