<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pozdni_leto-11</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pozdni_leto-11" xml:lang="cs-CZ">
		<div class="Z-kladn--textový-r-meček">
			<p id="_idParaDest-10" class="MLP_uroven2_kapitola ParaOverride-1">Nahlédnutí</p>
			<p class="MLP_text_bez1radku ParaOverride-1">Odjížděl jsem z&#160;Růžového domu za špatného počasí, které větrem, deštěm a&#160;sněhem vystřídalo bezmračné a&#160;slunečné dny, jež jsme trávili na vysočině. Koně mého hostitele mě dovezli na první poštu a&#160;tam už jsem měl objednáno místo v&#160;dostavníku, který jel k&#160;mému domovu. Matylda a&#160;Natálie odjely dva dny přede mnou, jelikož se na obloze pomalu ukazovaly příznaky, že mírné dny v&#160;tomhle roce už skončí. Roland ze svého putování dorazil už na Strázný dvůr. Všechno ukazovalo na to, že v&#160;povětří nadejde bouřlivá změna. Nevím, proč jsem tu zůstal tak dlouho. Také mi připadalo, že je jedno, jestli je počasí špatné, anebo ne. Byl jsem ze svého putování zvyklý na každé počasí, o&#160;to spíš mi mohlo být tohle lhostejné, kdyžtě jsem seděl v&#160;dokonale chráněném voze a&#160;ujížděl po dobře zbudované silnici.</p>
			<p class="MLP_text ParaOverride-1">V&#160;poledne třetího dne poté, co jsem odjel z&#160;Růžového domu, dorazil jsem ke svým nejbližším. V&#160;tomhle roce už druhý příjezd.</p>
			<p class="MLP_text ParaOverride-1">Z&#160;mého dopisu se dozvěděli, proč se můj příjezd opozdil, důvod naprosto schválili, a&#160;jak jsem naprosto správně předvídal, byli by se na mne rozhořčovali, kdybych se byl zachoval jinak. Vyprávěl jsem jim všechno, co se událo od chvíle, kdy jsem z&#160;domova tak nakvap odcestoval. Ježto za mého prvního příjezdu se vzápětí vyskytl důvod, proč jsem znovu odjel, mohl jsem teprve nyní postupně vyprávět, co se mnou bylo v&#160;minulém létě. Otec se hodně často vracel ke kresbám, které mu poslal můj hostitel, a&#160;z&#160;toho, jak se vyslovoval, bylo zřejmé, jak velice uznává obratnost člověka, který kresby vytvořil, a&#160;jak vysoce si váží toho, z&#160;jehož podnětu kresby vznikly. Znovu mě dovedl ke stolu s&#160;hudebními nástroji, ještě jednou mi ukázal, proč je umístil zrovna sem, a&#160;znovu se mě zeptal, jestli souhlasím, že pro něj vybral tohle místo. Zpočátku mě ta otázka udivovala, ježto nebyl jinak uvyklý žádat mě v&#160;takových věcech o&#160;radu. Podle mého názoru byl stůl ve starožitném pokoji u&#160;okenního sloupu velice dobře umístěn do vhodného okolí a&#160;vyjevoval své vlastnosti v&#160;nejlepším světle. Zopakoval jsem proto, že naprosto souhlasím s&#160;místem, o&#160;němž jsem se vyslovil, už než jsem odjel. Později jsem však viděl dosti zřetelně, že otce k&#160;tomu, aby se znovu a&#160;znovu ptal na účelnosti místa a&#160;znovu a&#160;znovu se vracel k&#160;tomu stolu, nutkalo potěšení z&#160;onoho kusu nábytku. Radostnost, o&#160;níž jsem si už při svém prvním příjezdu pomyslel, že ji sálá celou svou bytostí, jako kdyby se i&#160;teď ještě nad ním všude prostírala. I&#160;matka a&#160;sestra jako kdyby byly radostnější než jindy&#160;– ba i&#160;mně připadalo, jako kdyby mě všichni měli víc rádi než předtím, byli nesmírně hodní, nesmírně přátelští, nesmírně ochotní. Nakolik pocit, že ho jeho nejbližší milují, občerstvuje člověku duši, nedá se vyjádřit slovy.</p>
			<p class="MLP_text ParaOverride-1">Vyprávěl jsem otci o&#160;mramorové soše, co stojí na schodišti v&#160;domě mého hostitele, a&#160;pokusil jsem se mu to umělecké dílo popsat. Díval se na mne velmi pozorně, ba chvílemi se mi zdálo, jako kdyby se na mne díval až poněkud zkoprněle. Vyptával se na leccos a&#160;přiměl mě, abych zas a&#160;zas mluvil o&#160;té soše. Zřejmě ho to výrazně zaujalo. Vyprávěl jsem mu pak i&#160;o&#160;postavě na kašně ve Hvězdném dvoře, srovnával ji s&#160;postavou na schodišti v&#160;Růžovém domě, snažil jsem se vyzvednout rozdíly a&#160;snažil jsem se co nejvíc nadržovat postavě na schodišti, i&#160;když ta spadá do dob starších a&#160;tu druhou zhotovili asi tak teprve v&#160;minulém století a&#160;ačkoliv tahle je z&#160;mramoru téměř oslnivě čirého, ta první pak z&#160;mramoru, na němž už je vidět vysoký věk. I&#160;tady se ptal ještě na srovnatelné prvky a&#160;viděl jsem, že ho ta věc chytila a&#160;že má na ni svůj názor. Vyprávěl jsem mu poté i&#160;o&#160;olejích svého hostitele, vyjmenoval jsem mu mistry, jejichž díla vlastní, a&#160;snažil jsem se popsat mu obrazy, jimiž jsem se nejvíce zaobíral. I&#160;v&#160;tomto ohledu mi položil nejednu otázku a&#160;přiměl mě, abych o&#160;se té věci šířil více, než jsem měl původně v&#160;úmyslu.</p>
			<p class="MLP_text ParaOverride-1">Druhého dne po mém příjezdu, kdy jsme zase debatovali o&#160;těch věcech, vzal mě za ruku a&#160;odvedl mě do svého obrazového pokoje. Úmyslně jsem od svého příjezdu do pokoje doposud nezašel a&#160;schoval si tu návštěvu na klidnější dobu. Strávil jsem ty dva dny v&#160;rozhovorech s&#160;rodiči, zčásti jsem je využil i&#160;na to, abych jim a&#160;sestře odevzdal věci, které jsem jim přivezl. Byly mezi nimi i&#160;předměty z&#160;mramoru, které zhotovili v&#160;Červené Slatině. Zbytek doby vyplnilo vybalování, ukládání a&#160;několik návštěv na uvítanou. Když jsme vešli do pokoje a&#160;pokročili doprostřed, pustil mi ruku, neříkal však nic. Obrazy, které se tu vyskytovaly a&#160;kterých nebylo mnoho, bylo jich daleko méně než u&#160;mého hostitele, ba i&#160;než ve Hvězdném dvoře, připadaly mi mimořádně krásné, jako zcela dokonalá, naprosto souladná mistrovská díla, jaká, pokud jsem mohl dát na první dojem, u&#160;mého hostitele se v&#160;takové stejně svrchované a&#160;souvislé kráse nevyskytovala. Jak jsem brzy postřehl, nebyl mezi nimi jediný obraz z&#160;novější anebo nejnovější doby, vesměs patřily do doby starší, přinejmenším, jak jsem se domníval, že jsem vypozoroval, do šestnáctého století. Do duše se mi vkradl jakýsi zvláštní hluboký cit. Tohle je velkou a&#160;těžko popsatelnou otcovou láskou. Tyhle drahocenné věci vlastnil, na nich visel svým srdcem, jeho syn chodil kolem nich a&#160;nevšímal si jich, a&#160;otec přesto neodňal synovi ani díleček své náklonnosti, obětoval se mu, obětoval mu téměř svůj život, staral se o&#160;něj a&#160;nepokoušel se mu ani dokazovat, jak krásné ty věci jsou. Dozvídal jsem se, jak velice šetrně se i&#160;tady se mnou zacházelo.</p>
			<p class="MLP_text ParaOverride-1">„To jsou ale nádherné obrazy,“ vyhrkl jsem pohnutě.</p>
			<p class="MLP_text ParaOverride-1">„Myslím, že nejsou tak úplně bezvýznamné,“ opáčil a&#160;hlas měl sevřený dojetím.</p>
			<p class="MLP_text ParaOverride-1">Pak jsme k&#160;nim přikročili blíž a&#160;prohlíželi jsme si je. Byly to opravdu samé staré olejomalby, žádná z&#160;nich nějakých zvlášť velkých rozměrů, žádná titěrná tak, že by to bylo umění nepříznivé. Podotkl jsem, že nemá nové obrazy.</p>
			<p class="MLP_text ParaOverride-1">„Tak to prostě přišlo,“ řekl, „některé věci tady jsem zdědil už po tvém dědečkovi, který byl také velkým přítelem podobných věcí, a&#160;ostatní jsem získal náhodně. Středověké umění stojí výš než nové. Vyskytuje se v&#160;něm větší hojnost krásných děl než v&#160;novém, je proto snazší získat bezvadný starý obraz než obraz nový. Kdo má rád obrazy z&#160;našich dob, takové, jaké si co do krásy nezasluhují výtky, nevydá ke koupi, nedají se proto nějak lehko sehnat. Obrazy, jež mají původ u&#160;začátečníků anebo u&#160;takových, kteří jsou v&#160;umění slabí, jsou ke koupi snadno a&#160;na nejednom místě dílem od umělců, dílem od obchodníků, tak jako tomu asi bylo i&#160;v&#160;dřívějších dobách. K&#160;takovým jsem náklonnost nikdy nepocítil, proto se stalo, že mám samé staré obrazy. Tehdy působilo zdatné a&#160;mocné pokolení umělců. Pak nastala doba neduživá a&#160;zvrhlá. Měla za to, že si bude počínat lépe, když bude postavy zobrazovat bohatší i&#160;mlhavější, když bude náruživější co do barev a&#160;ne tak hluboká co do stínů. Postupně se naučila všechno staré znevažovat, proto je nechala chátrat, ba drsnost, která přišla spolu s&#160;neznalostí, leccos zničila, zejména když propukaly doby divoké a&#160;zmatené. Pak zase všichni obrátili a&#160;obecněji si vážili znovu všeho starého&#160;– nikdy se neznevažovalo ze všech stran.&#160;– Dokonce se je leckdo snažil napodobovat, nejen v&#160;malířství, ale i, a&#160;to ještě více, v&#160;architektuře; ale nikdo nedokázal dosáhnout vzorů ani v&#160;základních prvcích, ani v&#160;provedení, jakkoli snad jednotlivosti byly dobré a&#160;věrné. Leccos se zvolna lepšilo, to se projevovalo příznaky toho, že si lidé zase už cenili staré stavby&#160;– sám ještě pamatuji dobu, kdy lidé zcestovalí a&#160;spisovatelé, kterých si leckdo vážil jako znalých a&#160;oprávněných pronášet takové a&#160;onaké výroky, prohlašovali, že gotický sloh je barbarský a&#160;zastaralý&#160;–, že se vyrukovávalo se starými obrazy, ba sbíral se starý nábytek a&#160;zařízení a&#160;do střihu oděvů se zčásti zaváděly staré tvary a&#160;styl. Kéž by se pokračovalo dál na téhle cestě k&#160;lepšímu a&#160;nedělala se pouze znovu móda ze všeho starého, protože ta neví, co je duch, ta pouze miluje změnu. Ještě to možná zažiješ, pokud znovu nastane nějaký ten vrchol; vzepětí k&#160;vrcholu a&#160;pokles z&#160;vrcholu někam hodně dolů tu totiž byly vždycky. Jestli poznávání starověku, nejenom toho našeho, ale i&#160;starověku ještě krásnějšího, helénského, tak jak se zjevně dnes artikuluje, potrvá a&#160;neumdlí, dospějeme až tak daleko, že budeme s&#160;to vymýšlet vlastní díla, v&#160;nichž se bude vyskytovat vážná Múza sličnosti, ne vášeň anebo úmysl anebo vnější půvab anebo pouhá neuvážená prudkost, díla, jež nejsou napodobeninami anebo v&#160;nichž se vyjadřuje starší sloh. Pokud dospějeme tak daleko, pak snad staneme i&#160;společensky na stejném stupni, takže nebudou navenek mocné pouze části našeho národa, nýbrž národ celý, a&#160;ten pak svým životem bude poklidně, leč zdatně působit na život jiných národů. Vždycky si myslím, že jsou šťastní ti, kdo slyší zpívat skřivany tohohle jara; ale ti nebudou onen stav vnímat tak jako ten, kdo viděl druhé, tak jako nevinný člověk nevnímá svou nevinu, člověk spravedlivý si nijak vysoko necení své spravedlivosti a&#160;zkažená doba nezná svou zkaženost.“</p>
			<p class="MLP_text ParaOverride-1">Pomyslel jsem, když otec takhle promlouval, na svého hostitele, protože ten má podobné pocity a&#160;vyslovuje se podobně. Ale on to není žádný div, že lidé, kteří usilují o&#160;podobné věci, mají tedy i&#160;podobného ducha, připadají na podobné myšlenky, zvláště když se příliš neliší ani věkem.</p>
			<p class="MLP_text ParaOverride-1">Teď jsme si prohlíželi jednotlivá díla.</p>
			<p class="MLP_text ParaOverride-1">Otec měl obrazy Tizianovy, Guida Reniho, Paula Veronesa, Anni­bala Carraciho, Dominichinovy, Salvatora Rosy, Nikolause Poussi­na, Clauda Lorraina, Albrechta Dürera, obou Holbeinů, Lucase Cranacha, Van Dyckovy, Rembrandtovy, Ostadovy, Potterovy, Van den Neerovy, Wouvermanovy a&#160;Jakoba Ruisdaela. Chodili jsme od jednoho ke druhému, každý si prohlédli, leckterý obraz jsme si postavili na stojan a&#160;o&#160;každém debatovali. Srdce mi překypovalo radostí. Teď mi připadalo čím dál zřejmější to, co jsem se při prvním pohledu než domníval, že obrazy v&#160;otcově pokoji s&#160;olejomalbami jsou všechny znamenité a&#160;že krom toho co do hodnoty navzájem tak ladí, až celek působí dojmem čehosi mimořádného. Už jsem nabyl soudnosti takové, až jsem si myslel, že se už ani nemohu ocitnout příliš na scestí. Vyslovil jsem se před otcem v&#160;tomto smyslu a&#160;on mě skutečně ujistil, že podle svého mínění nejen vlastní pouze dobré mistry, ale že i&#160;podle své zkušenosti, které nabyl za dlouhá léta v&#160;nejedné obrazové sbírce a&#160;četbou nejednoho díla o&#160;umění, i&#160;jejich lepší práce. Věnoval jsem se obrazům s&#160;náruživostí větší a&#160;větší a&#160;od leckterého jsem se nedokázal odtrhnout. Hlavička mladého děvčátka, kterou jsem si vybral za model k&#160;jedné kresbě, pocházela od Hanse Holbeina mladšího. Byla tak něžná, tak milá, že teď už zase na mne účinkovala kouzlem, jakým dojista účinkovala už tehdy; jinak totiž bych si ji nevybral za předlohu. Jen stěží se tu dalo odkrýt, čím vlastně to tehdy umělec tak působil. Tak prosté, tak přirozené zbarvení, téměř žádná zářivost a&#160;výraznost barev, tak málo svítivé, nevinné linie, a&#160;přesto taková líbeznost, ryzost, skromnost, že člověk nemohl od obrazu odejít. Plavé vlasy, které z&#160;čela táhle spadaly dozadu, téměř ani nebyly upravené, a&#160;přesto snad ani neexistovalo nic krásnějšího než tyhle plavé kadeře. Otec dvakrát dovolil, abych si obraz postavil na stojan.</p>
			<p class="MLP_text ParaOverride-1">Když jsme skončili s&#160;prohlížením obrazů, otec z&#160;jedné skříně ve starožitném pokoji vytáhl plochou zásuvku, postavil ji na stůl poblíž okna a&#160;vybídl mě, abych přišel blíž a&#160;podíval se na jeho ryté kameny.</p>
			<p class="MLP_text ParaOverride-1">Udělal jsem to.</p>
			<p class="MLP_text ParaOverride-1">Tady byl můj podiv téměř ještě větší než u&#160;obrazů. Na kamenech jsem znovu nacházel postavy jako tu jednu, která stojí na schodišti v&#160;domě mého hostitele.</p>
			<p class="MLP_text ParaOverride-1">„To jsou samé antické tvary,“ řekl otec.</p>
			<p class="MLP_text ParaOverride-1">Byly to různé kameny různé hodnoty a&#160;různé velikosti. Draho­kamy, které podle našeho dnešního chápání vzhledem k&#160;surovině mají velikou cenu, jako safíry, rubíny, ty mezi nimi nebyly; zato však kameny ne tak cenné, které se mohou nosit jako šperk, a&#160;které, jak se mi dnes zřetelně vybavilo, matka i&#160;tu a&#160;tam nosívala. Byl tu onyx, na němž byla obvyklým způsobem jako basreliéf vyryta skupinka postav. Jakýsi muž seděl ve starobylém křesle. Neměl na sobě příliš šatů. Paže mu spočívaly velmi prostě na boku, a&#160;jemnou tvář měl poněkud zvednutou. Byl to muž ještě velice mladý. Stranou stály ženy, dívky, jinoši, nebyli tak vypracováni a&#160;nevystupovali z&#160;plochy tolik, jakási bohyně nad hlavou sedícího muže držela věnec. Otec řekl, že tohle je jeho nejlepší i&#160;největší kámen a&#160;ten sedící muž by mohl být Augustus. Alespoň jeho poloprofil, tak jak na kameni je, ladí s&#160;Augustovými poloprofily, které jsou vidět na dobře zachovaných mincích s&#160;tímhle člověkem. Postava, utváření, postoj toho člověka, postavy dívek, žen a&#160;jinochů, jejich odění, to, jak klidně a&#160;prostě stojí, zřetelné a&#160;přirozené provedení drobných částí údů a&#160;rouch na mne zase zapůsobily tak vážným, hlubokým, neznámým, čárům podobným dojmem, jaký ve mně kdysi vyvolala postava na schodišti v&#160;domě mého hostitele, k&#160;níž jsem v&#160;minulém létě za bouřky vystoupal. Na jiných kamenech byli muži v&#160;přilbicích, buď krásné mladé tváře, anebo staré s&#160;úctyhodnými vousy. Muži ve středních letech se tu nevyskytovali. Na některých kamenech bylo zahlédnout i&#160;ženské hlavy. Na několika se skvěly celé postavy, Hermes s&#160;křídly na nohou, kráčející jinoch nebo takový, co napřahuje paži, aby hodil kamenem. Ty postavy byly tak přesné a&#160;výstižné, že snesly i&#160;zvětšovací sklo. Kameny s&#160;něčím jiným než s&#160;lidskými postavami otec vůbec neměl. Vzpomínám si, že jsem kdesi&#160;– kde to bylo, už jsem si nevzpomínal&#160;– viděl na kamenech vyryté brouky.</p>
			<p class="MLP_text ParaOverride-1">„Dal jsem přednost kamenům s&#160;lidskými postavami,“ řekl otec, když jsem v&#160;tomto ohledu cosi podotkl, „protože mi připadaly jako to, co se k&#160;člověku vztahuje nejspíše. Nejsem dost bohatý, abych si mohl založit sbírku rytých kamenů nevím jak velikou, v&#160;níž by byly všechny druhy, pokud by měl člověk vůbec možnost zakoupit je, a&#160;jelikož jsem něco takového udělat nemohl, omezil jsem se pouze na lidské postavy a&#160;mezi nimi pak na takové, které jsem mohl zakoupit a&#160;nemělo to vliv na chod domácnosti; existují totiž v&#160;tomhle oboru umělecká díla, na jaká se spotřebuje celé jmění, z&#160;jehož důchodu by mohla žít leckterá malá rodina, pokud není nějak povážlivě náročná.“</p>
			<p class="MLP_text ParaOverride-1">Muži v&#160;přilbicích měli na hlavách onu pokrývku po obvyklém způsobu, tak jak se vidí na starých mincích a&#160;jak jsem je už vídal na vyobrazeních uměleckých děl v&#160;podobě basreliéfů, které se objevovaly na řeckých anebo římských stavbách. Prostý způsob, jak nosili přilbice, ať byly jakkoli drahocenným dílem, ten jsem na vyobrazeních z&#160;dob pozdějších, zejména ze středověku, už nenašel. Rysy tváří vyjevovaly cosi cizího, co se nyní už nevyskytuje a&#160;ukazuje spíše na doby odlehlé. Rysy byly většinou prosté, ba dokonce často až nepochopitelně prosté, a&#160;přesto byly krásné, krásnější a&#160;lidsky výstižnější&#160;– tak mi to alespoň připadalo&#160;–, než jak se vyskytují nyní. Čela, nosy, rty byly přísnější, méně vyumělkované, a&#160;jako kdyby byly blíže původnosti lidské postavy. Bývalo tomu tak i&#160;u&#160;vyobrazení starců, a&#160;dokonce tam, kde se člověk mohl domnívat, že vyobrazená hlava je podobiznou člověka, který skutečně žil. Takové ztvárnění nemohlo být z&#160;umělcovy inspirace, ježto kameny měly původ v&#160;různých dobách a&#160;u&#160;různých mistrů; dojista tedy jejich autorství bylo v&#160;minulosti. Hlavy žen byly rovněž krásné, často až překvapivě krásné; měly však v&#160;sobě i&#160;cosi osobitého, co se vzdalovalo našim navyklým představám, ať už ve způsobu, jakým si vyčesávaly vlasy a&#160;jak je nosily, jak se jevila čela a&#160;nosy, anebo na šíji, na hrdle, na začátku ňader anebo na pažích, pokud tyto části těla byly ještě na obraze, anebo na celku pro nás kdesi v&#160;dáli. Obecně však tyhle hlavy byly výraznější a&#160;připomínaly spíše muže než naše dnešní ženy. Vypadaly tím půvabněji a&#160;úctyhodněji. Provedení těchhle podobizen působilo tak čistě, tak vyspěle a&#160;tak logicky, že člověk nikde, ani v&#160;nejmenším, neupadal do pokušení myslet si, že cosi chybí, ba že člověk naopak na tyhle výtvory pohlížel jako na přírodní nezbytnosti a&#160;že člověku, vzpomněl-li si na díla pozdější, připadala jako nějaké dětské začátečnictví a&#160;pokusy. Umělci tedy se vyznačovali velkorysým a&#160;prostým pojímáním krásy, čerpali je z&#160;krásy svého okolí a&#160;tuhle krásu okolí zase zkrášlovali svým pojímáním krásy. Jakkoliv se mi líbily otcovy obrazy, jakkoliv se mi kdysi zalíbily obrazy mého hostitele, tak jako mě ta mramorová postava mého hostitele uváděla do vážnějšího a&#160;povznesenějšího rozpoložení než jeho obrazy, rovněž otcovy ryté kameny mě uváděly do rozpoložení vážnějšího a&#160;povznesenějšího než jeho obrazy. Určitě to vycítil. Když jsme si prohlíželi kameny, když jsem se do nich pohroužil a&#160;leckterý vzal i&#160;několikrát do ruky, řekl po chvíli: „To, co v&#160;sochařství vytvořili Řekové, to je to nejkrásnější, co na světě je, nic se jim v&#160;jiných druzích umění a&#160;v&#160;pozdějších dobách co do prostoty, velikosti a&#160;výstižnosti nemůže rovnat, leda snad v&#160;hudbě, tam vskutku máme jednotlivé věty a&#160;možná i&#160;celá díla, která se třeba mohou měřit s&#160;antickou jednoduchostí a&#160;velikostí. Ta však vytvořili lidé, jejichž způsob života byl také prostý a&#160;antický, chtěl bych tu uvést jen Bacha, Händela, Haydna, Mozarta. Je velká škoda, že se z&#160;řeckého malířství nezachovalo nic než části toho, co v&#160;tomto umění se vždycky považovalo za jakési podřadné odvětví, části nástěnného malířství a&#160;ozdob na budovách. Ježto řecké umění literární je tím nejvyšším, co v&#160;téhle oblasti umění existuje, ježto řecká architektura je vzorem jednoduché krásy zejména pro utváření země, ježto řečtí dějepisci a&#160;řečníci nemají téměř sobě rovna, lze se domnívat, že řecké malířství dojista nebylo jiné než ony. Ve spisech, jež dospěly až do našich dnů, mluví o&#160;svých stavbách, o&#160;své filozofii, o&#160;svém dějepisectví, o&#160;své literatuře a&#160;svém sochařství s&#160;úctou nemenší než o&#160;svém malířství, ba nezřídka se zdá, jako kdyby těmhle uměleckým odvětvím dávali přednost, že tedy dojista byla navýsost významná; protože nedá se předpokládat, že spisovatelé, kteří jsou přece koneckonců výrazem své doby a&#160;svého národa, i&#160;když výrazem povzneseným, měli snad tak jemné znalosti a&#160;tak jemný cit i&#160;v&#160;ostatních oborech umění, a&#160;vůči vadám v&#160;malířství by bývali slepí. Nejspíše bychom se u&#160;jejich malířství těšili jeho strohostí a&#160;dovršeností a&#160;obdivovali bychom je, tak jako je tomu s&#160;jejich pomníky. Jestli se u&#160;nich můžeme něčemu přiučit pro malířství naše, to nevím, stejně tak jako nevím, čemu všemu jsme se to přiučili na jejich sochařství. Tyhle kameny jsou mou radostí už drahně let. Začasté ve chvílích chmur, kdy starosti a&#160;strasti obíraly život o&#160;jeho vůni a&#160;jako kdyby mi jej vyprahlý předestíraly před očima, vypravil jsem se k&#160;téhle sbírce, díval jsem se na tyhle postavy, přenesl jsem se do jiného času a&#160;do jiného světa a&#160;byl ze mě jiný člověk.“</p>
			<p class="MLP_text ParaOverride-1">Podíval jsem se na otce. Jestliže jsem už dříve měl často příležitost vážit si ho a&#160;přicházel na to, že oplývá vlastnostmi významnějšími, než jsem kdy tušil, nebyl jsem nikdy s&#160;to soudit o&#160;něm tak, jak jsem o&#160;něm soudil nyní. Ježto byl nucen věnovat se činnosti nadmíru jednotvárné anebo se takové činnosti možná věnoval sám od sebe a&#160;dobrovolně&#160;– protože se jí oddával tak řádně, s&#160;takovou poctivostí, s&#160;takovou vytrvalostí a&#160;oddaností, až člověk volky nevolky žasl –, on, který zcela nenápadně dostával svým občanským povinnostem a&#160;o&#160;němž se asi mnozí domnívali, že má ve svém domě různé hříčky v&#160;podobě starého nábytku a&#160;zařízení, obrazů a&#160;knih, možná kolem sebe vyhloubil kruh hlubší a&#160;osamělejší, než jsem ještě teď byl schopen rozpoznat, a&#160;hloubil ten kruh neokázale dál. Cítil jsem vůči němu úctu a&#160;zeptal se ho, jestli spisovatele, o&#160;nichž mluví, četl v&#160;řečtině.</p>
			<p class="MLP_text ParaOverride-1">„Jak bych je asi mohl tehdy i&#160;ještě teď číst jinak, mám-li je mít rád,“ odpověděl mi, „dávný předkřesťanský svět oplývá natolik jinými představami než svět náš, stěhování národů vyrylo takový zářez do dějin, že díla národů, které tu byly předtím, nedají se zhola překládat, protože naše jazyky svým tělem ani svým duchem se starými představami nijak neladí. Kdo čte v&#160;jejich jazyce, kdo se zabývá jejich literaturou a&#160;jejich dějinami, postupně se mění v&#160;jednoho z&#160;nich a&#160;naučí se posuzovat jejich způsob života, což se jinak už nedokáže. V&#160;našich školách se přece učíme latinu a&#160;řečtinu, a&#160;pokud člověk, když vyjde ze školy, ještě trochu přidá a&#160;pilně si čte ve starých spisech, všechno jde pak bez námahy a&#160;daří se snadněji, než když se člověk učí třeba francouzsky, italsky anebo anglicky, jak to dnes dělá většina lidí.“</p>
			<p class="MLP_text ParaOverride-1">„Ty ses ale učil i&#160;tyhle jazyky,“ řekl jsem.</p>
			<p class="MLP_text ParaOverride-1">„Tak jako se je učí i&#160;jiní,“ odpověděl mi, „a jak to vyžadoval můj stav.“</p>
			<p class="MLP_text ParaOverride-1">„Já jsem dodnes nevěděl, žes četl knihy ve starých jazycích,“ řekl jsem, „a navrch ani to, že se hluboce zabýváš literaturou, historií a&#160;filozofií národů, jejichž spisy čteš. Ty víš, že jsme se nikdy neopovažovali prohlížet si knihy, které čteš.“</p>
			<p class="MLP_text ParaOverride-1">„Nebyl nikdy důvod, abych ti vykládal, co čtu,“ odpověděl otec, „myslel jsem si, to že se všechno časem poddá. Tvá matka to asi věděla.“</p>
			<p class="MLP_text ParaOverride-1">Úcta vůči otci, který byl víc, než syn vůbec tušil, a&#160;nijak se tím nechvástal, a&#160;který trpělivě čekal, jestli se syn také dá jeho cestou, nebyla jediným plodem toho dne. Byl jsem si velice dobře vědom, že otec si i&#160;mne více váží a&#160;má radost, že syn je mu teď blíž a&#160;blíž i&#160;v&#160;záležitostech umění. Že se v&#160;některých vědeckých otázkách naše názory setkávají, to jsem věděl, ježto jsme v&#160;poslední době nejednou mluvili o&#160;historických, o&#160;literárních i&#160;o&#160;některých dalších záležitostech, vůbec jsem však nevěděl, jak daleko a&#160;jakými cestami otec k&#160;těmhle věcem dospěl. Dnes se mi dostalo hlubšího pohledu a&#160;ani jsem vůbec nevěděl, jaké má otec z&#160;dřívějších let za sebou uspořádané vzdělání ve vědě a&#160;jestli se třeba právě z&#160;tohoto jeho vzdělání ve vědě nedá odvozovat, že mě nechal jít právě tou cestou, jaká i&#160;mně občas připadala troufalá. Teď jsem si musel dvojnásob přát, aby se otec někdy sešel s&#160;mým hostitelem a&#160;promluvil si s&#160;ním o&#160;podobných záležitostech, o&#160;jakých mluvil dneska se mnou. Já přece nebyl schopen zajít sdostatek do hloubky a&#160;ani jsem nevěděl, nakolik má pravdu ve svých úsudcích o&#160;starořeckém sochařství, literárním umění, malířství a&#160;o&#160;novější hudbě. Otec ovšem dál pracoval zcela poklidně o&#160;svém povolání, byl zcela pohroužen do všech podrobností a&#160;bedlivě se staral, aby pravidelně běželo, bylo tedy těžko očekávat, že by se snad rozhodl někam odcestovat.</p>
			<p class="MLP_text ParaOverride-1">Ke konci naší debaty přišla i&#160;matka a&#160;Klotylda. Matčina tvář se navýsost rozzářila, když nás uviděla, jak postáváme u&#160;kamenů, když viděla, že mi je otec předvádí a&#160;vysvětluje, a&#160;když také rozpoznala, že otec má v&#160;duši radost a&#160;že opravdu nastalo sblížení, které už tušila.</p>
			<p class="MLP_text ParaOverride-1">Zašli jsme ještě několikrát tu do obrazového pokoje, tu do pokoje se starožitnostmi, kde pořád ještě na stole stála skříňka s&#160;kameny, a&#160;mluvili o&#160;rozličných věcech.</p>
			<p class="MLP_text ParaOverride-1">„Tahle umělecká díla,“ řekl otec, když kameny zase zamkl a&#160;odešli jsme z&#160;jeho pokoje, „můžete jednou vlastnit. Jestli máte pro ně smysl a&#160;k&#160;nim hlubokou náklonnost, po mé smrti je dostanete tak, jak je doufám spravedlivě rozdělím. Pokud zemřu dřív než vaše matka, budou nadále jako památník našeho pokojného domu na místě, kde jsou teď, a&#160;vydají se vám, teprve až odejde za mnou i&#160;matka. Pokud ti bude Klotylda chtít svůj díl odstoupit, je už stanovena částka, kterou jí za něj budeš muset dát, a&#160;stejně i&#160;naopak. Pokud po našem úmrtí nebudete v&#160;sobě mít vůči těmhle obrazům a&#160;kamenům lásku takovou, abyste je uchovávali nerozptýlené, je už stanoveno, že tu učiníte prohlášení, podle něhož za úplatu, jež není malá, kameny se přestěhují na místo, kde i&#160;nadále budou pohromadě. Myslím si však, že náklonnost k&#160;nim v&#160;rodině přetrvá.“</p>
			<p class="MLP_text ParaOverride-1">Na tenhle otcův proslov jsme nijak neodpověděli, protože se týkal něčeho, co, jakkoliv zpovzdálí jsme na to mysleli, působilo na nás přec bolestně.</p>
			<p class="MLP_text ParaOverride-1">Po tom, co jsem tu zažil, pustil jsem se s&#160;horlivostí ještě větší do poznávání děl výtvarného umění. Zaučoval jsem se na otcových obrazech do nejmenších jednotlivostí a&#160;k&#160;tomu jsem byl velmi často a&#160;tu a&#160;tam i&#160;dlouho v&#160;obrazovém pokoji, chodil jsem do všech větších přístupných galerií a&#160;snažil jsem se prozkoumávat obrazy v&#160;nich, díval jsem se na všechna sochařská díla, která byla v&#160;našem městě nějak proslulá, a&#160;usiloval jsem o&#160;to, podrobněji poznat jejich povahu, posléze jsem četl významná díla o&#160;umění a&#160;porovnával své myšlenky a&#160;pocity s&#160;těmi, jež jsem nacházel v&#160;knihách. Hodně jsem s&#160;otcem o&#160;těchhle věcech rozmlouval, sbližovali jsme se stále více, mé pocity byly stále vášnivější a&#160;nořil jsem se do nich celou duší. Náš velechrám jsem teď obdivoval daleko více než kdy předtím a&#160;nejednu chvíli jsem dlouho postával před jeho nesmírnou budovou. Dokonce matematické tvary, pokud jsem občas měl s&#160;nimi znovu co dělat, připadaly mi tu a&#160;tam krásné a&#160;graciézní, což se mi stávalo zejména u&#160;některých francouzských matematiků. V&#160;malování krásných hlav jsem pokračoval, a&#160;stejně tak jsem neodložil stranou kreslení a&#160;malování krajin, s&#160;nímž jsem započal v&#160;minulém roce se svou sestrou. Probíral jsem s&#160;ní kresby, které vytvořila v&#160;minulém létě, když jsem tu nebyl, a&#160;tak jak mě poučil můj hostitel, Eustach a&#160;otec o&#160;chybách, které se vyskytovaly v&#160;mých skicách krajin, poučoval jsem zas Klotyldu o&#160;jejích chybách.</p>
			<p class="MLP_text ParaOverride-1">Co jsem znal Matyldu, zvláště však nyní, kdy jsem byl s&#160;ní často pospolu a&#160;v&#160;pozdním podzimu jsem s&#160;ní a&#160;s&#160;ostatními proputoval vysočinu, zaujaly mě i&#160;tváře starších a&#160;starých žen. Velice se křivdí, a&#160;jsem si vědom toho, že jsem to dělal také, a&#160;jistě si ostatní počínají v&#160;mládí rovněž tak, když se ženám a&#160;dívkám, jakmile ty dosáhnou jistého věku, vymazávají tváře a&#160;mají se už za cosi, na co už nestojí za to se dívat. Začínal jsem si teď myslet, že je to jinak. Veliká sličnost mládí na sebe strhává naši pozornost a&#160;vzbuzuje hluboké zalíbení; proč bychom si však neměli v&#160;duchu prohlížet i&#160;tvář, přes niž se už přelilo mnoho let? Není v&#160;ní ukryt nějaký příběh, často neznámý, plný žalostí nebo krásy, jenž vrhá svůj odlesk na rysy oné tváře, a&#160;my v&#160;nich pak čteme anebo v&#160;nich cosi tušíme, plni dojetí? Mládí ukazuje na budoucnost, stáří vypráví o&#160;minulosti. Nemá snad minulost právo na to, abychom se o&#160;ni zajímali? Když jsem uviděl poprvé Matyldu, napadl mě obraz odkvétající růže, který o&#160;ní tehdy použil můj hostitel, napadl mě, protože mi připadal nad jiné výstižný; a&#160;později začasté, když jsem se na Matyldu díval, onen obraz se družil k&#160;mým myšlenkám, podněcovaly se nové a&#160;navazoval se jich celý řetěz. Kdysi jsem si pomyslel, že Matylda vypadá jako obraz odpuštění, a&#160;později jsem si to myslíval častěji. Její tvář dojista bývala velice krásná, možná docela tak jako teď tvář Natáliina; a&#160;teď je docela jiná; ale tiše promlouvá o&#160;minulosti, až máme za to, že bychom ji měli umět vnímat, a&#160;vnímali bychom ji rádi, protože nám připadá tak poutavá. Matylda určitě měla nejednu zálibu, určitě zažila nejednu radost a&#160;přišla o&#160;nejeden majetek, snášela bolesti a&#160;strasti; ale všechno obětovala bohu a&#160;snažila se sama se sebou vyrovnat, byla hodná vůči lidem, a&#160;teď je do hloubi duše šťastná, vzdor nejedné nesplněné touze a&#160;s&#160;nejedním drobným trápením, jež ji nutká přemítat. Když jsem slyšel jednoho člověka, jak říká, že kněžna, u&#160;níž jsem občas směl být večer s&#160;dalšími hosty, má ve tváři odstíny tak sličné, že by je býval schopen namalovat pouze Rembrandt, nezajímal jsem se ještě více jen o&#160;kněžnu, která ve svém vysokém věku byla ještě tak krásná, ale i&#160;Matyldu jsem si znovu bedlivěji prohlížel a&#160;více jsem poznával, jak je krásná, ač kolem ní prošlo hodně let. Začal jsem se teď dívat na muže a&#160;ženy, kteří jsou vysokého věku, a&#160;zkoumal jsem, co znamenají jejich rysy. Při tom mi na mysli vytanuly hlavy starců na otcových kamenech. Prohlížel jsem si kameny často, ježto jsem měl dovoleno chodit se na ně dívat, a&#160;porovnával hlavy, které na nich byly, s&#160;těmi, jež teď přede mnou vyvstávaly v&#160;živoucích bytostech. Obojí se spolu navzájem vskutku srovnávat nedalo a&#160;vyjevovaly se v&#160;nich rozličnosti lidských pokolení. Kněžnina tvář se mi teď zdála mnohem krásnější než v&#160;dřívějších dobách, je však pochopitelné, že jsem nepřipadl na myšlenku chtít ji namalovat, podobnou myšlenku tedy už vůbec nijak nevyjádřil. V&#160;nejednom obličeji, jež jsem si teď horlivěji prohlížel, nacházel jsem arci často něco, co se mi nelíbilo, ať už to byla závist, nebo nějaká chtivost, nebo pouhá vyžilost, anebo duchaprázdnost, anebo něco jiného, při takových příležitostech jsem ve svém pozorování záhy vždy ustal a&#160;neměl v&#160;sobě touhu namalovat, co jsem uviděl. Co jsem více poznal Gustava a&#160;blíže se s&#160;ním spřátelil, často jsem si prohlížel i&#160;hlavy jinochů, jestli by nemohly být modelem k&#160;malování. Vzdor tomu že jeho tvář rovněž nebyla podobná těm krásným a&#160;jednoduchým tvářím na otcových kamenech, protože ty vypadaly pod přilbicemi zvláště ušlechtile a&#160;zajímavě, blížila se jim víc než jiné obličeje, a&#160;vůbec byla tak sličná, jak je asi jenom vzácně hlava některého chlapce, který právě překračuje práh jinošského věku. Pokud výraz tváří jinochů v&#160;našem městě velice často ukazoval na to, že jejich duch se možná vytratil, jestliže měli v&#160;sobě něco změkčilého anebo něco příliš vyzývavého anebo cosi, co už přesahovalo meze oněch let, ale nevyjevovalo sílu, pak Gustavův obličej byl silný tak, že zdravím zrovna kypěl, byl tak jednoduchý, že snad nevyjadřoval žádnou touhu, starost, strast, pohnutí, a&#160;přesto zas byl tak citlivý, tak laskavý, že kdyby tu nebylo onoho žhavého pohledu, člověk by měl za to, že se dívá do tváře nějaké dívky.</p>
			<p class="MLP_text ParaOverride-1">Kreslil jsem a&#160;maloval své hlavy teď jinak než ještě nedávno předtím. Jestliže jsem dříve, především na počátku téhle své činnosti, dbal pouze na správnost vnějších linií, pokud jsem je uměl narýsovat, a&#160;jestliže jsem byl s&#160;to i&#160;jen přibližně docílit správných barev, měl jsem za to, že jsem dosáhl, čeho jsem dosáhnout chtěl; teď však jsem dbal na výraz, téměř, smím-li užít toho výrazu, na duši, která se ztvárňuje čarami a&#160;barvami. Co jsem se naučil mít tak rád mramorovou postavu v&#160;domě svého hostitele a&#160;zabral jsem se do obrazů, s&#160;nimiž jsem se setkal v&#160;Růžovém domě a&#160;našel v&#160;otcově domě, bylo všechno jiné než předtím, pídil jsem se a&#160;prahl po nějaké té niternosti, po něčem, co je daleko za hranicemi čar a&#160;barev, co je větší než tohle všechno, a&#160;co se přesto nemůže nezpodobovat jejich prostřednictvím. Kreslit, nebo dokonce malovat hlavu tak, jak jsem to nyní chtěl, bylo mnohem obtížnější, než jak jsem se o&#160;to snažil dříve, bylo to obtížnější, i&#160;když se tu nepřipustí žádné srovnání; ale nebylo lze se tomu vyhnout, pokud se člověk chtěl vůbec do něčeho takového pouštět, muselo se básnit, pokud se mělo vytvořit nějaké to básnické dílo. Já jsem si svůj úkol stanovil ne tak veliký, snažil jsem se načrtávat rysy na prostoru skrovném a&#160;spokojoval jsem se s&#160;tím, že jsem kresby a&#160;barvy jenom naznačoval, pokud se v&#160;nitru duše vůbec něco ozvalo, ač jsem netrval na tom, že z&#160;toho, co se započalo, měl by povstat dovršený obraz, což nezřídka, kdykoliv jsem se o&#160;to pokoušel, všechno niterné zase zahladilo, takže obraz byl pak bez duše. Otec byl soudcem, a&#160;soudcem nyní přísným, kdežto dříve prostě dával volný průběh všemu, čeho jsem se podjal. Říkával, že to, co mám teď před očima, že je umělectví, všechno, co jsem dělal dříve, že byla zábava. Zhusta jsem se utíkal k&#160;obrazům, kdykoliv jsem nevěděl, kudy kam, a&#160;snažil jsem se vyzkoumat, jak ten a&#160;onen tvořil ten a&#160;onen obraz, aby dozrál výrazu, jejž zpodoboval. Otec říkal, že taková je dějinná cesta umění, člověk se může po ní vydat, pokud chodí do velkých obrazových galerií a&#160;pokud v&#160;nich nejsou příliš velké mezery a&#160;obrazy se dají porovnávat. Vedle přebedlivého pozorování přírody a&#160;náklonnosti k&#160;ní je i&#160;tohle cesta, na níž umění roste a&#160;na níž, ač v&#160;různých dobách a&#160;na různých místech různě začínalo, neustále rostlo, dokud se opět nepropadlo anebo nebylo zničeno, aby znovu započalo a&#160;pokusilo se, jestli se mu zdaří stoupat. Tam kde se vyskytne nezastřená zpupnost, jež zavrhne všechno, co bylo, a&#160;chce tvořit jen ze sebe, tam je po umění i&#160;po ostatních věcech na tomto světě veta a&#160;člověk se řítí do pouhého prázdna.</p>
			<p class="MLP_text ParaOverride-1">Krom toho, že jsem sestru učil kreslit, pokračoval jsem s&#160;ní i&#160;v&#160;procvičování španělštiny a&#160;hry na citeru. Beztak měla od dětství sklon všechno, co jsem dělal, tak trochu napodobovat a&#160;já měl vždy chuť být jí v&#160;tom vůdcem. Bylo tomu tak zčásti i&#160;teď a&#160;nadále.</p>
			<p class="MLP_text ParaOverride-1">Znovu jsem se pustil do výuky ve znalostech drahokamů, kterou mi poskytoval přítel, klenotníkův syn, a&#160;vzdělával se v&#160;ní a&#160;vzdělával. A&#160;jak jsme se tak i&#160;krom toho spolu zhusta přátelsky stýkali, jednoho dne, ačkoliv je mi vždy zatěžko cokoliv komukoliv říkat o&#160;jeho povolání, jež mu je vlastní, přece jenom jsem sebral odvahu a&#160;vypověděl mu, co si myslím o&#160;vsazování drahokamů, že si totiž myslím, jak je nesprávné, když obruba drahokamy stísňuje; že však považuji rovněž za nesprávné, když nemají obrubu jinou než tu, kterou potřebují, aby se daly připevnit na oděv potřebným úchytem; a&#160;že se tu naskýtá střední cesta, aby krása kamene stoupla ještě krásou tvarování, a&#160;to umožní, aby surovina sama o&#160;sobě nadmíru cenná byla posléze tím nejcennějším, totiž uměním. Tady jsem poukázal na výtvory, jaké pěstoval středověk a&#160;z&#160;nichž lze čerpat a&#160;vycházet na další cestě.</p>
			<p class="MLP_text ParaOverride-1">„V&#160;zásadě máš úplnou pravdu,“ opáčil přítel, „připadá nám to všem více nebo méně zřejmé, vyjma těch, jimž je lhostejné a&#160;nedůležité všechno, co nevede bezprostředně k&#160;takovému a&#160;onakému zisku; proto se i&#160;podnikají a&#160;ještě se budou podnikat rozmanité pokusy, aby se zmíněná obruba nějak oduševnila. Daří se do té míry více nebo méně, nakolik návrhy vytvářejí umělci větší nebo menší. V&#160;tom ovšem tkví několikerá obtíž. Jednak ti, co pracují se šperky a&#160;s&#160;perlami, jsou jen velmi zřídkakdy umělci, nemohou jimi být jen tak snadno, protože příprava k&#160;tomu si žádá příliš času a&#160;sil; pokud jimi však nakonec jsou, pak jsou umělci hned, zhotovují umělecká díla a&#160;nepracují s&#160;drahokamy, protože to by bylo na újmu jejich duchu a&#160;jejich příjmům. A&#160;pokud se pak umělci musí žádat o&#160;návrhy, naskytne se i&#160;svízel, že umělec šperky příliš málo zná, a&#160;proto dost dobře nedokáže obrubu rozvrhnout podle jejich povahy, a&#160;k&#160;tomu přistupuje i&#160;to, že velcí umělci se dají těžko pohnout, aby vypracovávali návrhy na obruby pro drahokamy, ledaže by ten nebo onen měl v&#160;nich zvláštní zálibu; a&#160;pokud to udělají, přijde taková obruba velice draho. Proto je nezbytné uchylovat se k&#160;umělcům ne tak významným, ti ovšem pak přijdou s&#160;návrhy méně významnými. V&#160;našem krámě máme v&#160;téhle věci naprosto jasno. Snažíme se i&#160;čas od času v&#160;perlách a&#160;v&#160;drahých kamenech představit skutečné umělecké dílo a&#160;čekáme, jestli přijde nějaký ten znalec a&#160;ujme se ho; protože lidí, kteří potřebují drahokamy, je daleko víc než těch, kteří se pídí po věcech umění. Dát taková díla zhotovovat ve velkém počtu, v&#160;tom nám brání nedostatek znamenitých návrhů a&#160;to, že je málo kupců, kdyžtě prodej šperků je koneckonců naší hlavní živností. Ježto však naši obvyklí zákazníci mají přece jen tolik vkusu, že neušlechtilá obruba by se jich dotkla, volíme nejpřirozenější cestu, jak obrubu vytvořit ušlechtilou a&#160;co do tvaru pokud možno jednoduchou, tak aby krása kamenů anebo perel převládala jako taková, a&#160;kotva, na níž drží, byla skryta. Pokud jde o&#160;tvůj nápad stran středověkých výtvorů, není nový; už se takové zkoušely, a&#160;u&#160;nás si věci podobného druhu podle donesených kreseb dal zhotovovat baron z&#160;Risachu.“</p>
			<p class="MLP_text ParaOverride-1">Chápal jsem to celé až příliš, a&#160;nebyl jsem s&#160;to už se tím vším dál zaobírat. Od té chvíle jsem si s&#160;větší pečlivostí a&#160;bedlivěji prohlížel práce, jež můj přítel dal zhotovit v&#160;různých dílnách ve městě. Byly většinou velice krásné, ba myslím, že krásnější, než je člověk zvyklý kdekoli vidět. Nicméně nemohl jsem netvrdit, i&#160;kdyby tu byl vůbec nějaký ušlechtilejší a&#160;výsostnější smysl pro umění, že ti lidé, kteří vydávají velké částky za šperky, stejné částky, anebo dokonce větší by použili na to, aby se vzápětí opatřili skutečnými uměleckými díly v&#160;podobě klenotů. Na to přítel namítl, jakkoliv vysoko ční smysl pro umění a&#160;jakkoliv daleko se šíří, že přece jenom bude i&#160;nadále pořád větší počet těch, kdo kupují šperky pouze jako ozdobu, než těch, kdo si v&#160;podobě klenotů dávají navrhnout a&#160;zhotovit umělecká díla, což on ovšem považuje za nejvyšší vrchol svého povolání. K&#160;tomu ještě přistupuje, že leckdo, kdo má smysl pro umění, dává se strhnout krásou kamenů a&#160;vposledku neprahne po ničem než pouze a&#160;jedině po téhle kráse. U&#160;tohohle posledního důvodu měl přítel zejména pravdu; oč déle jsem se totiž i&#160;já díval na kameny, oč více jsem s&#160;nimi zacházel, o&#160;to větší moc měly nade mnou, až jsem chápal, že jsou lidé, kteří si založí sbírku pouhých kamenů bez zasazení a&#160;kochají se jí. V&#160;jemném sametovém lesku barev drahokamů tkví cosi čarovného. Dával jsem přednost barevným, a&#160;jakkoli diamanty září, mne více uchvacoval prostý, bohatý, hluboký žár barevných drahokamů.</p>
			<p class="MLP_text ParaOverride-1">Znovu jsem začal vykonávat povolání, které jsem v&#160;létě odsunul stranou. Skoro jsem si vyčítal, že jsem mu dal tak vale a&#160;mohl se oddat životu bez ladu a&#160;skladu. Konal jsem to, k&#160;čemu byla obyčejně vyvolena zima, a&#160;pokračoval v&#160;tom, co jsem dělal v&#160;předešlém čase. Pravidelná činnost záhy na mne působila svými jemnými účinky; jakkoliv totiž jsem vzdor radostnému rozpoložení, v&#160;němž jsem byl díky vzpomínkám stran umění a&#160;vědy, měl v&#160;sobě chmury, ty všechny ustoupily a&#160;nutně vybledly tváří v&#160;tvář neúchylné, vážné, přísné práci, kterou si den žádal a&#160;jež jej rozkládala na jeho údobí.</p>
			<p class="MLP_text ParaOverride-1">Tak jako minulou zimu jsem chodil mezi své a&#160;také na hudební a&#160;umělecké produkce.</p>
			<p class="MLP_text ParaOverride-1">Aby se to všechno dalo spojit, musel se stanovit přesný časový rozvrh a&#160;já musel čas vhodně používat. Tomu jsem byl uvyklý už od dětství, vstával jsem velmi časně a&#160;leccos jsem dohotovoval už při svítilně, kdy se blížilo obecné jitro a&#160;scházeli jsme se na snídani. Navíc jsem nepotřeboval příliš spánku a&#160;dokázal jsem si z&#160;počínající noci ubrat nejednu hodinu. Činnost posilovala, a&#160;pokud jsem ve své bytosti měl nějakou pružnost a&#160;nějaký vzmach, ona činnost jak pružnost, tak i&#160;vzmach jen zvýrazňovala a&#160;upevňovala.</p>
			<p class="MLP_text ParaOverride-1">Jednou z&#160;mých prvních výprav poté, co jsem se vrátil, směřovala za kněžnou, abych se jí představil. Sama se teprve před několika dny ze svého oblíbeného venkovského sídla vrátila do města a&#160;ještě úplně nezdomácněla. Přijala mě velice přátelsky jako vždycky a&#160;vyptávala se mě, co jsem dělal celé léto. Nemohl jsem jí toho vypovědět mnoho a&#160;krom o&#160;měřeních, která jsem vykonával u&#160;Hlásného jezera, vyprávěl jsem jí i&#160;o&#160;svých uměleckých snahách, o&#160;svých uměleckých sklonech a&#160;o&#160;své zálibě v&#160;literárních dílech. O&#160;svých zvláštních vztazích vůči svému hostiteli jsem se jí zmínil pouze všeobecně, protože bych byl měl za opovážlivost, kdybych staré důstojné paní, jejíž styky byly rozsáhlé a&#160;obsažné, sděloval nevyzván podrobnosti ze svého života. Také se do ničeho takového nepouštěla, o&#160;to horlivěji však prodlévala u&#160;umění a&#160;u&#160;literátů. Ptala se mě, co že jsem přečetl, jak jsem to pochopil a&#160;co si o&#160;tom myslím. Ukázalo se při tom, že zná všechna díla, která jsem jí vyjmenoval, jenom řecká, o&#160;nichž jsem jí vyprávěl, četla výhradně v&#160;překladech. Zmiňovala se o&#160;nich obecně a&#160;u&#160;nejednoho jednotlivého se zvláště zastavila. Naše názory se mnohdy shodovaly, mnohdy se i&#160;rozcházely a&#160;kněžna se snažila své mínění vždy zdůvodnit, což mi přinejmenším skýtalo vždy nejedno nové hledisko. Pokud šlo o&#160;umění, žádala mě, abych jí ukázal několik kreseb a&#160;maleb, ať sám vyberu, které, pokud jí nehodlám přinést k&#160;prohlížení všechny. Řekl jsem, že všech je příliš mnoho, zejména kdyžtě jsem v&#160;prvních dobách vytvářel jen přírodovědné kresby, a&#160;že sám nejsem s&#160;to odhadnout předěl, kdy přírodovědecké kresby přešly do umělecky zaměřených. Že vyberu z&#160;každého časového úseku něco a&#160;přinesu jí je. Stanovili jsme si den, kdy za ní o&#160;polednách přijdu.</p>
			<p class="MLP_text ParaOverride-1">Přišel jsem v&#160;onen den, kromě předčitatelky nebyl u&#160;ní nikdo, a&#160;rozkázala, aby se nikdo nepouštěl dovnitř; kresby jsem totiž přinesl jen pro ni, pro žádné cizí oči, jež by se přidaly. Prohlédla si všechny listy a&#160;všechny schválila, její pozornost zvláště zaujaly přírodovědné kresby rostlin, protože se hodně zabývala botanikou, ještě i&#160;teď se zajímala o&#160;tuhle vědu a&#160;pěstovala ji zejména za svých pobytů na venkově. Těšila ji přesnost vyobrazení a&#160;řekla mi zcela správně, které z&#160;nich že se nejvíce blíží svým vzorům. Nejvíce se jí po těchto kresbách zamlouvaly kresby hlav. Na krajinných skicách ji asi zarazila jednostrannost, ježto dojista byla znalkyní krajinných forem, protože velice ráda v&#160;létě trávívala několik týdnů na některém z&#160;nejkrásnějších míst naší země. Ale v&#160;tomhle směru se nijak nevyjádřila. O&#160;hlavách řekla, že by se takto mohla založit celá sbírka pozoruhodných osobností. Opáčil jsem, že na něco takového jsem nepomýšlel, že bych ani nedokázal tak snadno posoudit, kdo je pozoruhodná osobnost. Jenom se mi ozřejmilo, ježto jsem dlouhý čas kreslil věci v&#160;přírodě, že lidská tvář je pro kresby nejdůstojnějším objektem, a&#160;podjal jsem se pokusů vyjádřit ji právě kresbou. Zpočátku jsem se nevědomky téměř pokaždé vydal směrem kreseb přírody, dokud se mi nevyjevilo cosi výsostnějšího, jehož ztvárnění překračuje jejich hranice, jež nám teprve opravdu polidšťuje rysy a&#160;tvářnost a&#160;o&#160;jehož zpřítomnění teď usiluji nejistý, jestli se to zdaří, nebo ne.</p>
			<p class="MLP_text ParaOverride-1">Kněžna se ptala i&#160;na ty mé vědecké snahy, o&#160;nichž jsem v&#160;té souvislosti psal, a&#160;naznačila, že by si přála dozvědět se něco, co k&#160;tomu všemu patří. Příběh, jak vznikla naše Země a&#160;jak se podnes vyvíjela, to by dojista bylo nad jiné zajímavé. Opáčil jsem, že tak daleko nejsme a&#160;že vlastně ani nepatřím k&#160;těm, kdo vydatně přispěli k&#160;novým závěrům, i&#160;když se hodně snažím pro sebe, a&#160;pokud jde o&#160;to, i&#160;pro druhé vytěžit ze všeho tolik, kolik vůbec jsem schopen. Pokud by ráda o&#160;tom a&#160;o&#160;všem, co vykonali ostatní, měla zprávy a&#160;přitom se nechtěla hroužit do vědeckých děl, která o&#160;tom všem teď už existují, a&#160;nepouštět se do téhle jediné a&#160;samotné věci, že bude jistě čas i&#160;příležitost. Kněžna projevila spokojenost a&#160;propustila mě s&#160;laskavostí a&#160;půvabem, který jí byl vlastní.</p>
			<p class="MLP_text ParaOverride-1">Od té doby se můj vztah k&#160;ní měnil v&#160;cosi jiného. Jak dny ubíhaly a&#160;já býval u&#160;ní v&#160;bytě, často se stávalo, buď když jsme si prohlíželi díla anebo jejich vyobrazení, k&#160;čemuž by záře večerních svítilen nebyla postačovala, anebo když mě dávala zvát k&#160;rozmluvám, jež se pak obvykle odbývaly mezi ní, její společnicí a&#160;mnou&#160;– zřídkakdy se stávalo, že u&#160;ní zrovna byl některý z&#160;jejích synů anebo některá vnučka anebo někdo z&#160;bližších příbuzných – a&#160;týkaly se většinou dějin Země anebo něčeho, co se vztahovalo k&#160;přírodovědě. Začasté jsem za ní sám na chvilku zašel, abych se pozeptal, jak je na tom se zdravím. I&#160;večery, pokud měly co dělat se mnou, nabývaly jiné podoby. Ježto jsme debatovali o&#160;literárních dílech, jimiž jsem se v&#160;poslední době zabýval, a&#160;ježto tato díla pocházela právě z&#160;doby minulé, jež neměla nic společného s&#160;tím, co se den co den dělo, ježto kněžna se ve svých nynějších letech podobnými věcmi nezabývala a&#160;dost dávno už jí minula doba, kdy brala na vědomí taková díla, rozhodli jsme se, že se znovu budeme věnovat tomu nebo onomu dílu a&#160;vychutnávat je společně. Což se dělo vždy večer a&#160;musel jsem se často ujímat povinnosti předčitatele, zvláště pokud nepřišlo příliš hostů, a&#160;k&#160;tomu často docházelo o&#160;večerech, kdy jsme se zabývali literárními díly. Téhle povinnosti jsem třeba musel dostát, když jsme se zabývali několika španělskými romancemi. Kněžna, její společnice, já a&#160;ještě jeden muž, který tu byl, rozuměli jen bídně španělsky; ale rozhodlo se, že se romance budou číst ve španělštině. Předčítáním pověřili mne, a&#160;ať to šlo hůře, nebo lépe, díky vysvětlujícím vsuvkám a&#160;příležitostným debatám v&#160;naší mateřštině jsme vposledku romancím docela porozuměli. Po téhle události jsem musel číst častěji i&#160;německy, a&#160;nezřídka se stávalo, že se mě ptali na můj názor na to a&#160;ono, co se četlo, a&#160;že chtěli to a&#160;ono vysvětlit. To se stávalo tím spíše, že jsme se odvážili i&#160;na jednotlivé části Cervantese a&#160;Calderóna. V&#160;jiných jazycích, zejména v&#160;Dantově a&#160;v&#160;Tassově italštině, velice ráda předčítala kněžnina společnice. Stará díla z&#160;řečtiny&#160;– zabývali jsme se pouze Iliadou a&#160;Odysseou, pak některými věcmi z&#160;Aischyla&#160;– musel jsem předčítat jen já z&#160;německého překladu. Také se hodně a&#160;hodně mluvilo o&#160;dávném společenském životě Řeků, jak měli uspořádány domovy, o&#160;jejich státě, jejich umění a&#160;o&#160;podobě a&#160;o&#160;charakteru jejich země a&#160;jejich moří. Na tuhle zábavu mě tuhle zimu ke kněžně zvali daleko častěji, než tomu bývalo dříve. Jaro a&#160;doba, kdy se lidé obvykle vydávají na venkov, přišla pro nás příliš záhy, ještě jsme se domluvili, co zamýšlíme příští zimu, a&#160;kněžna mě propustila velice přátelsky a&#160;nadobyčej mile.</p>
			<p class="MLP_text ParaOverride-1">V&#160;naší rodině jsme se teď hlavně zabývali tím, že jsme s&#160;otcem zhusta debatovali o&#160;umění a&#160;o&#160;knihách. Otec mi vyprávěl, jak se dostal k&#160;tomu, že si zamiloval obrazy a&#160;sbíral je. Při tom došlo na jeho mládí, a&#160;protože byl v&#160;radostnějším a&#160;vzrušenějším rozpoložení než jindy, vyprávěl mi dopodrobna, jak mládí prožíval. Vykládal mi, jak si sám musel obstarávat všechno, co potřeboval, aby se něco naučil, a&#160;jak mu jeho starší bratr, který byl člověk velice nadaný, dokázal trochu, ale vskutku pouze trochu, být oporou, protože i&#160;on si musel sám všechno opatřovat a&#160;byl jen o&#160;málo let starší. Podle rad rozumných lidí začal číst a&#160;za učednických let nejeden volný den trávil ve své komůrce nad knihami. Když skončil s&#160;učením a&#160;věnoval se svému povolání dílem v&#160;našem městě, dílem v&#160;předních obchodních centrech v&#160;Evropě, seznamoval se s&#160;umělci, chodil za nimi do jejich ateliérů, sbíral znalosti o&#160;tom, jak se různě maluje, a&#160;s&#160;těmito znalostmi chodil do nejproslulejších obrazových galerií největších měst. Při tom se mu přihodilo, že musel s&#160;učením začít dvakrát úplně znovu. Tak se mu v&#160;Římě, kam se vydal z&#160;Terstu, aby tu žil půl roku sám pro sebe, zcela ozřejmilo, že neví zhola nic. Začal neúnavně znovu a&#160;od onoho pobývání v&#160;Římě se datuje jeho láska ke starým obrazům. Jeho bratr prodělal pouť státními školami, a&#160;ježto jej měl velice rád, přejal od něho i&#160;zálibu ve starých jazycích. Ve svém povolání měl víc volného času, než když se ještě učil, a&#160;ten čas využíval ke svým zálibám a&#160;koníčkům. S&#160;jedním starým opatem, který se vzdal správy kláštera a&#160;své úctyhodné volné chvíle, jak se vyjádřil, vychutnával si v&#160;zimě v&#160;našem městě, četl staré literáty a&#160;dějepisce. Opat prý byl velkým přítelem starých písemností, objevil v&#160;něm náklonnost vůči takovým věcem a&#160;svými znalostmi byl mu ku pomoci. On že velmi často musel v&#160;opatově pokoji číst nahlas z&#160;takzvaných klasiků, seznámil se s&#160;ním prý v&#160;našem městě u&#160;svého nadřízeného, v&#160;jehož domě se opatovi, který býval kdysi učitelem jeho nadřízeného, rok co rok jednou nebo dvakrát vystrojovala oslava. Nadřízený, poslední, u&#160;něhož otec býval, byl člověk čestný, jenž svým lidem nejenom skýtal příležitost, aby se něco naučili, tím že je využíval k&#160;naskytujícím se cestám, na nichž se pak seznamovali s&#160;obchodními přáteli, s&#160;obchodními vztahy, s&#160;dopravními cestami a&#160;podobně, ale také jim dopřával čas, aby pokud nemají prostředky na velké obchodní prostory, dospěli z&#160;malých začátků k&#160;větším podnikům a&#160;posléze k&#160;naprosté samostatnosti. Tak prý i&#160;otec kdysi začínal s&#160;drobnými úsporami, rozšiřoval je a&#160;posléze, když si odbyl začátky pod pánovými křídly, s&#160;jeho podporou z&#160;něho byl samostatný obchodník. Co by byl mohl použít k&#160;zábavám, odkládal stranou, a&#160;buď si koupil vždy knihu, anebo nějaké umělecké dílo, anebo podnikl nějakou vzdělávací cestu. Měl styků víc a&#160;víc a&#160;slibovaly, že budou čím dál vydatnější; seznámil se s&#160;mou matkou a&#160;vydobyl si její ruku. Matka přinesla do rodiny nikoli nevýznamné věno, a&#160;tak se společnou rukou položil základ k&#160;tomu, abychom my děti mohly žít svobodně a&#160;nezávisle u&#160;rodičů v&#160;jejich vlastním domě, ale očekávat i&#160;do budoucna nezbytné peněžní zajištění, ale aby se i&#160;on mohl obklopovat lecčíms, co mu skýtala nevýbojná náklonnost jeho srdce a&#160;co mu sloužilo k&#160;potěše, a&#160;když se do něho žena zamilovala a&#160;děti se mu vyvedly, poté i&#160;jako odměna stáří. Stařičký opat ho jako svého posledního žáka ještě oddával a&#160;záhy nato zemřel. Se svou mladou ženou třikrát zajel za starými rodiči, kteří daleko odtud v&#160;jedné lesnaté končině žili z&#160;málo úrodných polností, a&#160;ti pak krátce nato jeden po druhém zemřeli. Jeho vznešený nadřízený nám byl ještě kmotrem, pak rezignoval na své posty, žil u&#160;jediného dítěte, dcery, která se provdala za jednoho váženého statkáře, a&#160;posléze u&#160;ní i&#160;zemřel. Tak se veškeré poměry proměnily. Rodný dům v&#160;lesích s&#160;drobným polním hospodářstvím daroval se svým bratrem sestře, ta zemřela bezdětná, a&#160;ježto ani on, ani bratr nedokázali dům obhospodařovat, svolili, aby připadl jednomu vzdálenému příbuznému. Bratr zemřel, když jsme doposud nebyli dospělí, stejně tak prarodiče z&#160;matčiny strany, a&#160;posléze jeden prastrýc z&#160;téže strany, ten nás děti ustanovil dědici, a&#160;ježto matka neměla sourozence, jsme tu teď jediní, a&#160;nezbývá tedy žádné příbuzenstvo ani z&#160;otcovy, ani z&#160;matčiny strany. Lásku, protože ta smrtí jeho nejbližších, jimž zachovává věrnou vzpomínku, zejména pak bratrovi, přišla vniveč, přenesl na matku a&#160;na nás, jeho dům je mu teď vším, a&#160;my dva, sestra a&#160;já, měli bychom být i&#160;nadále spolu spjati a&#160;neochabovat v&#160;náklonnosti jeden vůči druhému, zvláště když budeme i&#160;my jednou sami a&#160;on a&#160;matka budou odpočívat na hřbitově.</p>
			<p class="MLP_text ParaOverride-1">Tohle nabádání k&#160;lásce nebylo nutné; poněvadž to, že bychom se sestra a&#160;já dokázali mít více rádi, než se máme, to nám nepřipadalo možné, pouze rodiče jsme my dva milovali ještě víc, a&#160;pokud se někdy naráželo na to, že by od nás jednou měli navždy odejít, mimořádně nás to zarmucovalo, a&#160;věděli jsme dobře, kam se máme obrátit s&#160;láskou, která se nám pak asi vrátí nazpět, to jsme věděli velmi dobře, neobrátím se s&#160;ní nikam, sama od sebe bude trvat dál, nad rovy bude pílit k&#160;zemřelým rodičům až do skonání našich životů.</p>
			<p class="MLP_text ParaOverride-1">Jiné věci, jež se sice také dály v&#160;naší rodině, ale nejenom v&#160;ní, nýbrž zároveň mezi pozvanými hosty, nebyly mi tak příjemné jako v&#160;dřívějších letech, ba byly mi spíše proti srsti a&#160;zdálo se mi, že jsou ztrátou času. Téměř pravidelně tak jako v&#160;dřívějších letech je podněcovaly večerní společnosti, v&#160;nichž se debatovalo, anebo setkání, kde se trochu provozovala hudba, anebo se dokonce tančilo. Tance jsem se neúčastnil, a&#160;sestra, protože ta, jak už jsem dávno postřehl, sdílela téměř veškeré mé sklony, tančila velice málo, o&#160;takových večerech se často uchylovala ke mně. Já lidi, mezi nimi pak především mladé, kteří k&#160;nám za takových příležitostí chodili, už dobře poznal, a&#160;pokud jsem v&#160;dřívějších dobách měl před nimi ostych, ba vůči nim cítil dokonce něco takového jako úctu, teď už tomu tak nebylo; uvažováním a&#160;zkušenostmi v&#160;zacházení s&#160;ostatními jsem se naučil poznávat, že to, před čím jsem měl zejména ostych, totiž jejich jistota a&#160;vznešenost, jsou jen čímsi, co se člověk naučí, pokud je často na takových setkáních, jaká bývala u&#160;nás, a&#160;pokud na nich často mluví a&#160;vystupuje do popředí. A&#160;že něco takového není těžké se naučit, to jsem viděl z&#160;toho, že takové vlastnosti měli lidé, u&#160;nichž jsem zrovna neměl důvod cenit si nějak příliš jejich duševních schopností. Své zkušenosti s&#160;lidmi jsem však načerpal nejen ve vysokých vrstvách, nýbrž i&#160;v&#160;nižších, a&#160;v&#160;těch ne ve městě, nýbrž u&#160;obyvatelů hor a&#160;u&#160;sedláků na venkově. U&#160;vysokých vrstev jsem vídal mladé lidi, bylo tomu tak zejména u&#160;kněžny, kteří neměli způsoby, jež mi dříve připadaly tak vysoko nade mnou, nýbrž se projevovali prostě, a&#160;ne tak okázale, byli zdvořilí, a&#160;ne neohrabaní a&#160;připomínali mi výraz, který jsem v&#160;mládí často slýchal, ale nesprávně jsem jej chápal, totiž „mladý muž dobrého vychování“. V&#160;dolních vrstvách jsem poznal nejednoho člověka, který pokud stanul před kýmsi takovým, koho si vážil víc než sebe, přesto si nedal tu námahu a&#160;nesnažil chovat se rovněž vznešeněji, nýbrž mluvil klidně tak, jak chápe onu věc, a&#160;klidně si vyslechl, co mu někdo další na to odpovídá. Ten člověk mi i&#160;připadal, že má vychování vyšší než ti, kteří znají leckteré způsoby a&#160;dávají je najevo. Hodnověrným příkladem byl tu můj hostitel; ten byl ještě prostší než ti, o&#160;nichž jsem říkal, že jsem je viděl u&#160;kněžny, a&#160;jeho výroky i&#160;skutky budily tak zřejmou úctu. I&#160;jeho oblek, ač zpočátku byl nápadný, ladil se vším. Také Eustach, Gustav ovšem docela jistě, měli rozhodně navrch nad mými hosty. Protože jsem ty lidi velice dobře znal a&#160;protože mi už nevnukali žádné velké ohledy, nebylo mi vůbec na prospěch být s&#160;nimi pohromadě, a&#160;připadalo mi, že bych uměl využít čas lépe. Ale i&#160;zkušenosti v&#160;tomto směru nejspíš otec považoval za užitečné. Já je čerpal jen u&#160;mladých mužů. O&#160;dívkách jsem nedokázal soudit zhola nic, protože s&#160;nimi jsem mluvil jen velice málo a&#160;protože jsem ve své odloučenosti samozřejmě ani za žádnou zajít nebyl s&#160;to. U&#160;starších lidí, u&#160;mužů i&#160;u&#160;žen, mi často někdo vyšel vstříc a&#160;já mu musel projevit úctu; ale ani lidem starým i&#160;dívkám jsem se nemohl vtírat. Mezi těmi, vůči nimž jsem spíše pociťoval náklonnost, byl na prvním místě klenotníkův syn, byl jsem mu v&#160;nejvlastnějším slova smyslu skutečně přítelem. Krom svých lekcí šperkařství jsme spolu trávili hodně času, debatovali jsme o&#160;všem možném a&#160;tu a&#160;tam jsme si i&#160;četli drobné výňatky ze spisů, kterých jsme si společně vážili. Jeho rodiče byli velice laskaví a&#160;jemní. Mladý Preborn mi také nebyl nepříjemný. Mluvil ještě dost často o&#160;krásné Taronové a&#160;velice litoval, že se vydala na daleké cesty, a&#160;proto nepřijela do města, a&#160;on mi ji tedy nemohl nikdy ukázat. Vlastních zábav, jakým se spolu oddávali mladí mužové, jsem se účastnil pouze velice zřídka. Že jsem se však i&#160;vůbec daleko méně stýkal s&#160;muži svého věku a&#160;netrávil s&#160;nimi celé dny, a&#160;to opakovaně, jak tomu bývá u&#160;hodně mladých lidí v&#160;našem městě, mělo důvod v&#160;tom, že jsem se musel zabývat mnoha věcmi, a&#160;tak mi zbývalo příliš málo času, abych jej použil na něco dalšího. Nejlépe jsem se cítil, když jsem byl jen se svými nejbližšími.</p>
			<p class="MLP_text ParaOverride-1">Vydal jsem se po zimě na venkov dost pozdě na jaře. Jakkoli bylo poslední léto pro mne utěšené, jakkoliv mi povzneslo srdce, na dně duše mi zůstalo cosi nemilého, co zřejmě bylo než vědomí, že jsem se dál nečinil ve svém povolání a&#160;oddal se jakémusi nerozmyšlenému počínání. Chtěl jsem to teď dohonit a&#160;většinu léta zasvětit pevné a&#160;usilovné činnosti. Vzal jsem s&#160;sebou všechny přístroje a&#160;náčiní, jaké jsem potřeboval, abych mohl pokračovat ve svých pracích. Volné chvíle, které mi zbývaly, když jsem si stanovil rozvrh, hodlal jsem pak věnovat svým oblíbeným věcem.</p>
			<p class="MLP_text ParaOverride-1">Dorazil jsem do hostince U&#160;Javoru a&#160;objednal si tam i&#160;lidi, které jsem hodlal využít, pokud projeví ochotu, že půjdou se mnou do odlehlejších končin hor, protože tam mě letos zavede má práce. Starý Kašpar chtěl jít se mnou, ještě dva další, a&#160;tak jsem měl lidí dost. Poptal jsem se po svém učiteli na citeru, byl pryč a&#160;více méně nezvěstný. Nikdo o&#160;něm nic nevěděl. Vydal jsem se do Červené Slatiny, abych se poohlédl, jak pokročily práce s&#160;mramorem. Letos budou hotové a&#160;na podzim si budu moci výtvory odvézt domů. Když k&#160;tomu došlo, odjel jsem pro tohle léto z&#160;hostince U&#160;Javoru, kde jsem už tak dlouho pobýval, a&#160;vydal se do té části hor, kterou jsem hodlal probádat. Odcházel jsem z&#160;toho domu s&#160;nostalgickým pocitem.</p>
			<p class="MLP_text ParaOverride-1">V&#160;jednom místě, kde se hory doširoka větví a&#160;divoce proplétají, ale vzdor tomu nejsou zdaleka tak krásné jako ty, z&#160;nichž jsem odcházel, usadil jsem se jakoby do ohniska svých snah. Postrádal jsem veselý hostinec U&#160;Javoru s&#160;třpytivými okny, postrádal jsem celé údolí, kde jsem málem zdomácněl. Najal jsem si příbytek v&#160;jednom domě, který byl u&#160;bran do tří údolí a&#160;zdál se mi nejvhodnější. Černý jedlový les mi hleděl do oken, kolem potoků, které proudily ze tří údolí, podle vlhkých luk a&#160;jiných otevřených míst se ubíral do údolních dolin a&#160;vzpínal se do hor. Vyšší vrcholky, anebo dokonce hory pod sněhem vzhledem k&#160;úzkému údolí nebyly nad tmavými jedlemi ani vidět. To mohlo být i&#160;důvodem, proč se dům a&#160;několik domků roztroušených po zalesněných stráních a&#160;táhnoucích se kolem potoků jmenoval Jedlová. Můj dům tvořily zdi porostlé zeleným mechem a&#160;hraničily s&#160;rozpadlou zahrádkou, v&#160;níž toho nerostlo o&#160;moc víc než pažitka. Na ulici byla zem černá a&#160;stejná čerň se táhla až do trávy; do tohohle hostince totiž zhusta přijížděly a&#160;nějaký čas se zdržely, aby se vozkové a&#160;zvířata osvěžili, jedině povozy s&#160;uhlím. Po celé té zalesněné končině, která když si ji člověk bedlivěji prohlédl, byla až nesmírná, byla roztroušena uhlířství, a&#160;temnou silnicí se brala celá procesí černých povozů a&#160;černých vozků a&#160;vezla uhlí do nížin, odkud se dopravovalo dokonce až do našeho města. Mohl jsem dostat pouze jediný pokoj s&#160;malými okny a&#160;železnými kříži. V&#160;pokoji byl stůl, dvě židle, postel a&#160;malovaná truhla, do níž jsem si uložil šaty a&#160;další věci. Na mé větší bedny mi vyhradili kout v&#160;jedné kůlně. Kašpar a&#160;ostatní, pokud jsme byli v&#160;hostinci, spali ve stodole na seně. Co jsem měl s&#160;sebou, ponechal jsem většinou v&#160;zavazadlech, pouze nezbytné věci jsem rozvěšel po hřebících, jež byly v&#160;pokoji, psací náčiní, vědecké knihy a&#160;své básníky jsem si rozložil po stole, na lůžko jsem si dal lůžkoviny, které jsem měl s&#160;sebou z&#160;domova, horské hole jsem si postavil do kouta, a&#160;byl jsem zařízen. Slunce, které pozdě dopoledne mi jedním oknem nahlíželo do pokoje, odpoledne se otřelo o&#160;druhé a&#160;záhy nato zlatilo vrcholky jedlí a&#160;poté se vytratilo. Už jsem pobýval v&#160;nejedné podobné ubytovně, byl jsem na ně zvyklý, podvolil jsem se i&#160;téhle a&#160;záhy jsem se seznámil s&#160;hostinským, s&#160;hostinskou a&#160;s&#160;jednou přičinlivou dcerou, s&#160;prostými, dobromyslnými lidmi malého myšlenkového obzoru. Jinak do hostince v&#160;Jedlové ještě přicházel občas jeden horský myslivec, jeden vzácný pocestný anebo jeden podomní obchodník. Největší počet hostů vedle uhlířských vozků tvořili dřevorubci, rozptýlení po rozlehlých lesích, kteří obyčejně přicházeli o&#160;sobotách anebo o&#160;dnech před velkými svátky a&#160;brali se ke svým. To pak začasté rádi pobyli v&#160;hostinci v&#160;Jedlové a&#160;měli se dobře. Všichni obyvatelé Jedlové se zabývali hlavně dřevorubectvím a&#160;jejich hlavním bohatstvím byly krávy a&#160;kozy, ty den co den chodily do lesa a&#160;mladší z&#160;nich po celé léto pobývaly na zalesněných vršcích a&#160;na výše položených porubech.</p>
			<p class="MLP_text ParaOverride-1">Z&#160;tohohle hostince jsme se začali vydávat za naší prací. Naše kladivo putovalo dlouhými a&#160;rozlehlými lesy a&#160;lidé nosili do Jedlové svědectví rozmanité struktury půdy, na níž bujely rozsáhlé lesní porosty, v&#160;podobě různotvárných kamenů. I&#160;když z&#160;našeho hostince nebyly vidět skály hor, nebo snad dokonce led, ne že by jedno i&#160;druhé existovalo o&#160;to méně. Protože tady bylo všechno velkolepější, kdyžtě jsme byli hlouběji v&#160;horách a&#160;blíž jejich původnímu jádru, i&#160;lesy se rozlévaly doširoka mohutněji, a&#160;když člověk po mnoho hodin putoval v&#160;temném stínu vlhkých jedlí a&#160;smrků, jejich řady konečně řídly, jejich množství ubývalo, víc a&#160;víc bylo odumřelých kmenů anebo takových, jež zhubila nějaká nehoda, množily se suché kameny, a&#160;pokud teď po nich přicházela volná místa s&#160;krátkou travou anebo s&#160;hrubým pískem anebo s&#160;klečí, měl člověk před očima strmící šeré stěny obrovských rozměrů a&#160;v&#160;nich se blyštěla sněhová pole anebo mezi rozestupujícími se skalami vykukovala hora celá v&#160;bílém hávu. Po lesním světě se teď objevoval daleko rozsáhlejší skalní svět. Naše záměry nás z&#160;objetí lesů často vedly ven do hor. Když byly části celého skalního pásma probádány, když všechny vody, jež toto pásmo vysílá do údolí, byly prozkoumány, tak aby se prohlédly a&#160;zakreslily veškeré horniny, jež se v&#160;potoce vyskytovaly, když po několikerém a&#160;bedlivém zkoumání už se nevyskytlo nic nového, snažili jsme se ovládnout samo pásmo a&#160;projít všechny jeho články, pokud to moc a&#160;síla přírody dovolovaly. Tak nás naše záměry zaváděly do nejdivočejších a&#160;nejodlehlejších končin, vydávali jsme se na nejstrmější hřebeny, kde se před námi vznášelo plaché káně anebo něco neznámého a&#160;vyrůstala jakási osamělá dřevěná paže, již za celá staletí lidské oko nespatřilo; vystoupili jsme na prořídlé vrcholy, jež nám jak miniaturní obraz kladly k&#160;nohám nesmírnou spoustu lesů, v&#160;nichž někde stál náš hostinec, a&#160;obdělanější polnosti za hranicemi této končiny, tam kde bydlí lidé. Mí lidé byli stále pilnější. Tak jako člověk má v&#160;sobě vůbec puzení zvítězit nad přírodou a&#160;učinit se jejím pánem, co už děti vyjevují tím svým drobným stavěním a&#160;skládáním, ale ještě více ničením, a&#160;co dospělí ukazují tím, že zemi proměňují na cosi, z&#160;čeho pak pučí obživa, tak jak to velice často říká básník, jenž stvořil Achillea, ale i&#160;mnohdy přetvářejí ke své radosti, tak také obyvatel hor se snaží zkrotit své hory, protože je má rád, snaží se zdolat je, dobýt, snaží se vyšplhat i&#160;tam, kam jej žádný další důležitější účel nepudí. Vyprávění o&#160;takových výpravách, které podnikali, tvoří u&#160;obyvatel hor část životního koření. Mí lidé se svrchovaně radovali a&#160;s&#160;potěšením vnímali, když jsme kladivem a&#160;dlátem dílem vytesávali stupně do hladkých stěn, dílem vysekávali otvory, do nich zatloukali ze zásob skoby, tak zhotovovali žebříky a&#160;dostávali se tam, kam se dostat bylo zdánlivě nemožné. Často jsme se celé dny nevraceli do našeho hostince v&#160;Jedlové.</p>
			<p class="MLP_text ParaOverride-1">Také jsem se často snažil vyšplhat na vrcholky vysokých hor, pokud mě tam přímo nevedlo to, čím jsem se zabýval. Stanul jsem na skále, která strměla nad ledem a&#160;nad sněhem, na jejím úpatí zela dávná puklina, ta se musela přeskočit anebo překonat tak, že jsme nejednou museli vyrobit žebříky a&#160;položili je přes led; stanul jsem občas na zcela nepatrné ploše posledního kamene, nad nímž už žádný nebyl, a&#160;díval se na to mraveniště hor kolem sebe a&#160;pod sebou, jež buď svými bílými hroty čněly ještě výše do nebe a&#160;vítězily nade mnou, anebo na mé úrovni se vypínaly do jiného povětří, anebo se smrskávaly a&#160;klesaly dolů a&#160;vypadaly jak drobnokresby, díval jsem se do údolí, jak se jako kouřově zbarvené vrásky táhnou všemi těmi tvary, a&#160;díval jsem se tam dolů na nejedno jezero jak na nějakou malou dlaždičku, díval jsem se přímo před sebe na krajiny jak na nějaké útlé desky, díval jsem se do kraje, kde jako ztopené v&#160;prašné mlze určitě tkvělo město, v&#160;němž žili všichni, kdo mi byli drazí, otec, matka a&#160;sestra, díval jsem se do výšin, které odsud vypadaly jako modravé beránky oblaků, do výšin, kde určitě někde byl Strázný dvůr a&#160;Hvězdný dvůr, v&#160;němž byl doma můj milý hostitel, kde bydlela dobrá, čistá Matylda, kde byl Eustach, kde se vyskytoval veselý, vášnivý Gustav a&#160;kde zářily Natáliiny oči. Všechno pode mnou mlčelo, jako kdyby svět vymřel, jako kdyby všechno to, co se kde živého hýbá a&#160;ozývá, byl snad sen. Ani nebylo sem do výše vidět nikde kouř, a&#160;ježto jsme si k&#160;takovým výstupům vybrali většinou krásný den, bývala většinou i&#160;obloha jasná a&#160;v&#160;té tmavě modré temnotě prázdnotou nekonečnější, než jak vypadá v&#160;dálce a&#160;v&#160;krajině zaplněné všelijakými drobnými věcmi. Když jsme sešli dolů, Kašpar za námi vytahal ze skal skoby a&#160;uložil je do pytle, který měl na provaze pověšený přes rameno, když jsme stáhli žebříky přes puklinu, anebo pokud jsme žebříky předtím nepotřebovali, přes tu spáru přeskočili, s&#160;vážností Kašparových tvrdých rysů anebo ve tvářích ostatních, co šli s&#160;námi, udála se jistá proměna, takže jsem z&#160;toho usoudil, že místo, kde jsme stáli, na ně na všechny určitě zapůsobilo.</p>
			<p class="MLP_text ParaOverride-1">Chvíle nebo dny, jež jsem si mohl na práci uškudlit, protože jsem potřeboval klid anebo mi bylo na překážku počasí, věnoval jsem skicování jen tak nahozených krajin, a&#160;hlubokou noc, než se oči zavřely, ozařovala velká slova kohosi, kdo dávno zemřel a&#160;zanechal je v&#160;knize, a&#160;když svíce uhasla, ta slova si člověk bral s&#160;sebou do říše, která je nám takovou záhadou a&#160;připravuje nás na stav, který je nám ještě nezbadatelnější.</p>
			<p class="MLP_text ParaOverride-1">Tak jako v&#160;nedávné minulosti nedokázal jsem se ani teď už spokojit s&#160;pouhým sběrem objektů své vědy, už jsem nedokázal jenom si zakreslovat, co jsme nalezli, aby vznikla představa, jak je všechno poskládáno přes sebe a&#160;vedle sebe&#160;– i&#160;když jsem to všechno vykonával i&#160;teď velice bedlivě&#160;–, musel jsem se ptát neustále na důvody, proč něco je, a&#160;na to, jak vůbec to a&#160;ono začalo. Vedl jsem toto uvažování dál a&#160;sepisoval, co mi táhlo myslí. Možná někdy v&#160;budoucnu z&#160;toho ze všeho něco bude.</p>
			<p class="MLP_text ParaOverride-1">V&#160;době, kdy kvetly růže, přerušil jsem na chvíli své konání, chtěl jsem si dopřát přestávku a&#160;zajet na Strázný dvůr.</p>
			<p class="MLP_text ParaOverride-1">Vyplatil jsem svým lidem mzdu, slíbil jsem jim, že je v&#160;budoucnu zase použiji, přidal jsem jim ke mzdě ještě něco peněz na cestu domů a&#160;propustil je. V&#160;hostinci v&#160;Jedlové jsem dobře zabalil všechno, co bylo mým vlastnictvím, vyrovnal, co jsem byl dlužen, řekl, že zase přijedu, a&#160;v&#160;malém jednospřežném horském kočáru jsem se vydal hlubokým úvozem, který od šumícího potoka u&#160;hostince v&#160;Jedlové vede vzhůru k&#160;lesu. Když jsem dorazil na širokou silnici, poslal jsem vozku zpátky a&#160;na další putování jsem si vybral poštovní dostavník. Úsek od poslední pošty k&#160;příteli jsem zdolal pěšky. Ještě jsem se postaral, aby zavazadla poslali za mnou.</p>
			<p class="MLP_text ParaOverride-1">Dorazil jsem tam později, než jsem měl původně v&#160;úmyslu. V&#160;té hluboké odloučenosti a&#160;v&#160;té výši a&#160;chladu, kde leží Jedlová, jsem nesprávně usuzoval, co se asi tak děje jinde. V&#160;otevřenějších končinách bylo teplé jaro a&#160;velice teplé časné léto, což se v&#160;horách tak dobře odhadnout nedalo. Proto růže v&#160;radostné hojnosti kvetly už ve všech zahradách, kolem nichž jsem putoval. V&#160;krásné dokonalosti bezvadné koruny listnatých stromů u&#160;mého hostitele hleděly nad temnou střechou domu a&#160;tyčily se u&#160;obou křídel mřížových vrat u&#160;zahrady, když jsem vystoupal vzhůru kopcem. Záclony v&#160;oknech, jež byla dílem dokořán, dílem kvůli vedru zavřená, mě pohostinně vítaly, a&#160;lahodný zpěv ptáků a&#160;nejedno hlasitější osamělé volání mě pozdravovaly jako někoho, kdo tu je už dávno známý.</p>
			<p class="MLP_text ParaOverride-1">Ježto jsem věděl, jak mřížová vrata fungují, stiskl jsem příslušné zařízení, křídlo se otevřelo a&#160;vešel jsem do zahrady.</p>
			<p class="MLP_text ParaOverride-1">Můj hostitel byl u&#160;včel. Dozvěděl jsem se to od zahradníka, kterého jsem uviděl prvního. Cosi pořádal v&#160;jednom muškátovém záhonu poblíž vchodu. Vydal jsem se ke včelám. Můj hostitel stál před úlem a&#160;čekal na mladou rodinku, která se chystala rojit. Řekl mi to, když jsem k&#160;němu přišel, abych se s&#160;ním pozdravil. Uvítání bylo málem bouřlivé, jako mezi otcem a&#160;synem, natolik se už vystupňovala má láska vůči němu, a&#160;stejně tak se asi už prohloubila jeho náklonnost ke mně.</p>
			<p class="MLP_text ParaOverride-1">A&#160;ježto zřejmě nemohl odejít od toho, co zamýšlel, řekl jsem, že bych rád pozdravil i&#160;ostatní, a&#160;on souhlasil. Vyložil mi, že Matylda a&#160;Natálie jsou na Strázném dvoře.</p>
			<p class="MLP_text ParaOverride-1">Vydal jsem se k&#160;domu. Gustav se už dozvěděl, že jsem tu, vyrazil po schodech dolů a&#160;ke mně. Pozdrav, na oplátku totéž, otázky, odpovědi, výčitky, že jsem přijel tak pozdě a&#160;nevyužil pár dnů na jaře a&#160;nevyrazil na Strázný dvůr. Gustav řekl, že mi toho má hodně co vyprávět, že mi všechno musí říci a&#160;že tu musím pobýt dlouho, hodně dlouho. Dovedl mě ke své matce. Ta seděla u&#160;stolu poblíž jednoho keře a&#160;četla. Vstala, když mě viděla přicházet, a&#160;vydala se mi naproti. Podala mi ruku a&#160;já jsem se ji chystal políbit, jak je to zvykem u&#160;nás ve městě. Ona to nedovolila. Už dříve jsem postřehl, že nestrpí, aby jí někdo líbal ruku; ale v&#160;tu chvíli jsem na to nepomyslel. Řekla, že mě ze srdce vítá, že mě čekala už dříve a&#160;že budu muset věnovat čas ne zrovna krátký zdejším přátelům. V&#160;téhle debatě jsme se vrátili ke stolu, na kterém měla položenu knihu, a&#160;vyzvala mě, ať si přisednu. Uvelebil jsem se na jedné z&#160;židlí, co tu stály. Gustav se postavil vedle nás. Tvář jeho matky byla tak veselá a&#160;přátelská, až jsem si pomyslel, že jsem ji takovou ještě vůbec neviděl. Anebo byla taková vždycky a&#160;v&#160;mých vzpomínkách jenom ustoupila trochu do pozadí. Skutečně, pokaždé když jsem Matyldu uviděl po dlouhém odloučení, ačkoliv stárla jako žena, připadala mi pořád líbeznější a&#160;pořád půvabnější. Mezi vráskami stáří a&#160;rysy, jež ukazovaly na hodnou řádku let, přebývala krása, která dojímala a&#160;budila důvěru. A&#160;ještě víc než krása, jak jsem teď poznával, kdyžtě jsem si už bedlivě prohlédl tolik tváří, tak laskavě a&#160;hotově se vyjevovala duše a&#160;působila tak na lidi, kteří se k&#160;ní přiblížili. Kolem čistého čela se táhla běl čepcového okruží a&#160;podobné bílé proužky měla i&#160;kolem jemných rukou. Na stole stál květináč s&#160;tmavou, téměř fialkově modrou růží. Matylda se pohodlně opřela v&#160;rákosovém křesle, v&#160;němž seděla, sepjala ruce na klíně a&#160;řekla: „Budeme ve Hvězdném dvoře pořádat malou slavnost. Víte, že jsme začali smývat bílé vápno, kterým v&#160;dřívějších letech natřeli ty velké kamenné plochy, jimiž jsou vyloženy zdi našeho domu, poněvadž náš přítel měl za to, že vápnem je dům ošklivý a&#160;že bude vypadat daleko krásněji, když se vápno odstraní a&#160;bude vidět holý kámen. Letos se dokončila celá přední plocha domu, právě se snímá lešení, a&#160;až se zahladí i&#160;všechny stopy na zemi před domem, až se uhrabe písek, vyčistí a&#160;omyje trávník, aby na něm nebyly žádné skvrny od vápna, nýbrž jenom čistá zeleň, všichni si tam vyjedeme, abychom si to tam prohlédli a&#160;řekli, co si o&#160;tom myslíme, jestli dům získal, tak jak se to slibovalo. Přijedou i&#160;další lidé, mezi nimi nejspíš někteří sousedé, a&#160;ježto vy patříte k&#160;našim přátelům ze Strázného dvora a&#160;ježto bychom všichni rádi věděli, co o&#160;tom všem soudíte, prosím vás, abyste se všeho rovněž zúčastnil a&#160;přidal se k&#160;hostům.“</p>
			<p class="MLP_text ParaOverride-1">„Můj úsudek není nijak závažný,“ odpověděl jsem jí, „a není-li zcela zavrženíhodný a&#160;nabyl-li jsem nějakých znalostí a&#160;jistého vnímání krásy, pak za to a&#160;všechno vděčím vlastníkovi tohoto domu, protože mě tak vlídně přijal a&#160;leccos ve mně probudil, co by si jinak asi vůbec nevydobylo sebemenší význam. Stěží tedy něčím přispěji ke konstatování, jak se mají věci ve Hvězdném dvoře, a&#160;můj názor bude jistě i&#160;názorem mého hostitele a&#160;Eustachovým; ale kdyžtě mě tak přátelsky zvete a&#160;mně dělá velikou radost, mohu-li být ve vašem domě, rád přijímám to pozvání, za předpokladu, že se to všechno nebude odbývat příliš pozdě, ježto se musím ještě v&#160;tomhle létě vrátit na místo, kde teď pracuji, a&#160;ještě leccos vykonat.“</p>
			<p class="MLP_text ParaOverride-1">„Odbude se to hodně brzo,“ opáčila, „je tu beztak už dosti dlouho zvykem, že když odkvetou růže, kvůli nimž mě vždy zvou do tohohle domu, naši zdejší přátelé se odeberou do Hvězdného dvora. Bude tomu tak i&#160;letos. Než se tady jemné plátky těchhle květů plně rozvinou a&#160;posléze uvadnou a&#160;opadají, náš správce ve Hvězdném dvoře všechno uspořádá, tak aby už nebylo příliš poznat nějaký zmatek, napíše nám sem dopis a&#160;my stanovíme, kdy se setkáme. Bude záviset na úsudku, pokud se nějaký vysloví valnou většinou, jestli se vynaloží prostředky i&#160;na vyčištění další části domu, anebo jestli nynější stav, když jedna strana je vyčištěná od nátěru, ostatní však ho na sobě pořád mají, ač je dojista ne tak hezký, než kdyby nadále všechno bylo natřeno, má se tak ponechat, anebo jestli to, co se očistilo, má se znovu natřít. Ostatně že si svého názoru příliš neceníte, v&#160;tom jste k&#160;sobě nespravedlivý. Jestliže v&#160;blízkosti vašeho přítele cosi vyrazilo na květ dříve, je to nejspíš docela přirozené; u&#160;nás u&#160;lidí je tomu přece tak, že všechno v&#160;nás vypěstovávají zase jiní, a&#160;je šťastnou výsadou významných lidí, že u&#160;jiných leccos významné, co se u&#160;nich jinak projevuje až později, rozvíjejí časně. Jak jisté byly ve vás vlohy k&#160;věcem vyšším a&#160;velkolepějším, ukazuje i&#160;to, že jste si z&#160;vlastního popudu vybral vědeckou práci, po níž jinak naši mladí v&#160;letech, kdy vy jste se už rozhodl, obvykle nesahají, a&#160;že vaše srdce tíhlo ke kráse, vyplývá z&#160;toho, že jste záhy začal objekty své vědy zobrazovat; tomu ten, komu se výtvarného smyslu nedostává, tak snadno nepropadne, ten si spíš zhotovuje písemné seznamy, a&#160;posléze jste se pokusil přece zakrátko o&#160;zpodobování jiných věcí, hlav lidí, krajin a&#160;oddal jste se básníkům. Ale že to nebyl nešťastný den, kdy jste se vydal vzhůru po tomhle kopci, projevuje se v&#160;jedné skutečnosti: Vy máte rád majitele tohohle domu, a&#160;moci mít rád nějakého člověka je velkým ziskem pro toho, kdo v&#160;sobě má tenhle cit.“ </p>
			<p class="MLP_text ParaOverride-1">Když to matka říkala, Gustav se na ni neustále přátelsky díval. </p>
			<p class="MLP_text ParaOverride-1">Já jsem řekl: „On je člověk neobyčejný, naprosto mimořádný.“ </p>
			<p class="MLP_text ParaOverride-1">Matylda na tohle neřekla nic, jen chvíli mlčela. Posléze znovu zahovořila: „Já si tuhle sazenici růže postavila na stůl tak trochu jako společnici v&#160;životě&#160;– líbí se vám ta květina?“</p>
			<p class="MLP_text ParaOverride-1">„Líbí se mi velice,“ odpověděl jsem jí, „ony se mi vůbec líbí růže, které se pěstují v&#160;tomhle domě.“</p>
			<p class="MLP_text ParaOverride-1">„Je to nový druh,“ řekla Matylda, „dostala jsem z&#160;Anglie dopis a&#160;v&#160;něm přítelkyně mluvila s&#160;uznáním o&#160;jedné růži, kterou viděla v&#160;Kew; připojila její jméno. Ježto jsem to jméno v&#160;seznamu našich růží nenalezla, napadlo mě, že by to mohl být druh, jaký náš přítel nemá. Napsala jsem přítelkyni, jestli by mi sazenici takové růže nemohla obstarat. S&#160;pomocí jednoho člověka, který nás obě zná, dostala tu rostlinu, a&#160;tohle jaro mi ji poslali v&#160;květináči z&#160;Anglie, velice dobře a&#160;důmyslně zabalenou. Pěstovala jsem ji, a&#160;když se užuž rozvíjely květy, přivezla jsem ji našemu příteli. Růže se tady úplně rozvily, a&#160;viděli jsme&#160;– zvláště on, protože on znal veškeré příznaky&#160;–, že tahle květina se ve sbírce v&#160;tomhle domě doposud nevyskytuje. Eustach ji nakreslil, abychom si ji uchovali v&#160;paměti a&#160;jestli ty, které po ní přijdou v&#160;budoucnu, budou se jí podobat. Můj přítel napsal do Anglie o&#160;roub na příští jaro, tahle rostlina bude zatím i&#160;nadále tady v&#160;květináči a&#160;tady se o&#160;ni bude pečovat.“</p>
			<p class="MLP_text ParaOverride-1">Když tohle říkala, vedle úzké pěšiny, která vedla z&#160;křovisek na prostranství, pohnuly se větve a&#160;na pěšinu vešla Natálie. Byla celá vzrušená a&#160;v&#160;ruce měla svazek polních květin. Nemohla vědět, že je u&#160;matky někdo cizí; velice se totiž vylekala, a&#160;připadalo mi, jako kdyby ruměncem rozpáleného obličeje prošlehla bledost, kterou vystřídal ruměnec ještě silnější. Já jsem se málem také vylekal a&#160;vstal jsem.</p>
			<p class="MLP_text ParaOverride-1">Zastavila se v&#160;koutě u&#160;keřů a&#160;já jsem řekl: „Velice mě těší, slečno, že vás vidím v&#160;tak dobrém rozpoložení.“</p>
			<p class="MLP_text ParaOverride-1">„Mě také těší, že se máte dobře,“ opáčila.</p>
			<p class="MLP_text ParaOverride-1">„Dítě, jsi celá rozpálená,“ řekla matka, „určitěs byla daleko, už bude poledne a&#160;to bys neměla chodit tak daleko. Posaď se tu na některou z&#160;židlí, ale sedni si na slunce, aby ses příliš rychle nezchladila.“ </p>
			<p class="MLP_text ParaOverride-1">Natálie ještě jen docela chviličku stála, pak si k&#160;sobě poslušně přisunula jednu z&#160;židlí, co tu všude stály, tak aby na ni na celou svítilo slunce, a&#160;usedla na ni. Když vyšla z&#160;křoviska, měla v&#160;ruce okrouhlý klobouk s&#160;nepříliš velkým štítkem, tak jak jej Matylda i&#160;ona často nosívaly na procházkách poblíž Růžového domu a&#160;Hvězdného dvora, a&#160;teď, když jí slunce svítilo na temeno, nasadila si ho. Svazek polních květin, který přinesla, položila na stůl a&#160;začala z&#160;něho lovit jednotlivé rostliny a&#160;pořádat je do jakési další kytice. </p>
			<p class="MLP_text ParaOverride-1">„Kdepaks byla?“ zeptala se jí matka.</p>
			<p class="MLP_text ParaOverride-1">„Zašla jsem do zahrady na několik míst, kde jsou růže,“ odpověděla jí Natálie, „dala jsem se mezi keři kolem zakrslých ovocných stromů a&#160;pod velkými stromy, pak nahoru ke třešni a&#160;odtud ven. Tam bylo zaseto, mezi stébly obilí a&#160;v&#160;trávě to jen kvetlo. Šla jsem pořád dál po úzké pěšině mezi obilím, došla jsem k&#160;polnímu odpočinku, chvíli jsem tam poseděla, pak jsem na obilním vršku chodila po několika mezích bez cesty jen tak mezi poli, trhala tyhle květiny a&#160;pak jsem se zas vrátila do zahrady.“</p>
			<p class="MLP_text ParaOverride-1">„A&#160;pobylas tam nahoře dlouho, a&#160;tos celou tu dobu vynaložila na to, abys pátrala po těchhle květinách a&#160;trhala je?“ zeptala se Matylda.</p>
			<p class="MLP_text ParaOverride-1">„Nevím, jak dlouho jsem tam nahoře pobyla; ale myslím si, že to asi dlouho nebylo,“ odpověděla jí Natálie, „netrhala jsem jenom tady ty květiny, také jsem se dívala na hory, hleděla jsem na nebe a&#160;na krajinu, na tuhle zahradu a&#160;na tenhle dům.“</p>
			<p class="MLP_text ParaOverride-1">„Dítě,“ řekla Matylda, „není nic špatného, když se procházíš tady po okolí domu; ale není dobré, když se na tom horkém slunci, které sice k&#160;polednímu ještě není nejrozpálenější, ale tak nebo tak už horké dost, touláš po vršku, který je na slunci nejvíc ze všeho, na kterém není jediný strom&#160;– vyjma odpočinku&#160;– ani jediný keř, který by mohl poskytnout stín. A&#160;také nevíš, jak dlouho budeš v&#160;tom vedru, když budeš soustředěně obhlížet okolí anebo budeš trhat květiny a&#160;v&#160;tom zaujetí nebudeš hledět na čas.“</p>
			<p class="MLP_text ParaOverride-1">„Já se nesoustředila na trhání květin,“ opáčila Natálie, „já květiny sbírala jen tak tu a&#160;tam, jak se mi naskytly, když jsem šla kolem. Slunce mi neubližuje tak, jak si myslíš, milá máti, mně je na něm docela dobře a&#160;volně, neunavuju se, a&#160;tělesné teplo mě spíš posiluje, než že by mě krušilo.“</p>
			<p class="MLP_text ParaOverride-1">„Taky jsi měla klobouk na ruce,“ řekla matka. </p>
			<p class="MLP_text ParaOverride-1">„Ano, to jsem měla,“ odpověděla jí Natálie, „ale ty víš, že mám husté vlasy, slunce se na ně klade blaživě, blaživěji, než když mám klobouk na hlavě, protože ten strašně rozpaluje, a&#160;vzduch volně proudící je příjemný, když má člověk hlavu volnou, příjemný na čele a&#160;na vlasech.“</p>
			<p class="MLP_text ParaOverride-1">Díval jsem se na Natálii, když takhle mluvila. Teprve teď jsem poznal, proč mi vždycky připadala tak zvláštní, poprvé od chvíle, kdy jsem uviděl otcovy ryté kameny. Připadlo mi, že Natálie se podobá jedné tváři, kterou jsem postřehl na kamenech, anebo spíše měla ve svých rysech cosi, co bylo stejné jako v&#160;rysech tváří na rytých kamenech. Čelo, nos, ústa, oči, líce měly v&#160;sobě přesně to, co měly ženy na oněch kamenech, cosi svobodného, výsostného, prostého, něžného, a&#160;přesto silného, co ukazuje na dokonale utvořené tělo, ale i&#160;na osobitou vůli a&#160;na osobitou duši. Podíval jsem se po Gustavovi, který pořád ještě stál vedle stolu, jestli i&#160;na něm třeba odkryji něco podobného. Nebyl ještě tak vyzrálý, aby se na něm projevovala podstata jeho osobnosti, rysy měl ještě příliš oblé a&#160;měkké; ale zdálo se mi, že za několik let bude vypadat tak, jak vyhlížejí tváře jinochů zpod přilbic na kamenech, a&#160;že se pak bude ještě více podobat Natálii. Podíval jsem se i&#160;po Matyldě; ale její rysy už nabyly menší výraznosti, tak jak tomu je ve stáří. Nicméně jsem si pomyslel, že v&#160;minulosti ne tak vzdálené dojista vypadala i&#160;ona tak, jak vypadají postarší ženy na kamenech. Natálie tedy jako kdyby pocházela z&#160;pokolení, které pominulo a&#160;které bylo jiné a&#160;samostatnější než to dnešní. Dlouho jsem se díval na tu postavu, která když mluvila, tu k&#160;nám oči pozvedla, tu je zase sklopila ke květinám. Že její hlava vypadala tak anticky, jak to otec tímhle starořímským přívlastkem říkal o&#160;svých kamenech, to možná zčásti mělo důvod i&#160;v&#160;tom&#160;– přinejmenším tím její podoba získávala&#160;–, že svým dokonale utvářeným hrdlem čněla z&#160;docela prostého šatu bez ozdob. Hrdlo nevroubil žádný zbytečný látkový dodatek anebo nějaká jiná ozdoba&#160;– čímž tváře pouze půvabné jsou ještě půvabnější&#160;–, hrdlo zakončoval šat barvy nikoliv nápadné a&#160;nikoliv nápadného střihu a&#160;ten korunoval to čisté hrdlo a&#160;přecházel ve zbytek postavy.</p>
			<p class="MLP_text ParaOverride-1">Když Natálie promlouvala, matka se na ni přátelsky dívala a&#160;řekla poté: „V&#160;mládí je všechno dobré, v&#160;mládí vposledku všechno spěje ke zdaru, nejspíš také mládí vycítí, čeho je mu třeba, tak jako stáří cítí, co potřebuje&#160;– klid a&#160;ticho –, a&#160;náš přítel také přece říká, že má člověk ponechat slovo přírodě, proto si choď podle toho, jak cítíš, Natálie, ty se ničeho nesprávného nedopustíš, nikdy ses nedopustila, ty nezanedbáš nic, co jsme ti kdy říkali, a&#160;nikdy se nezahloubáš do myšlenek natolik, abys zapomněla na tělo.“</p>
			<p class="MLP_text ParaOverride-1">„To se nezahloubám, máti,“ opáčila Natálie, „ale dovol mi projít se, velmi po tom toužím. Budu si počínat střídmě, jak jen budu moci; to kvůli tobě, máti, aby ses neznepokojovala. Ráda bych se prošla po polním vršku, pak i&#160;údolím a&#160;po lese, ráda bych putovala i&#160;po kraji a&#160;všechno si v&#160;něm prohlédla a&#160;na všechno se podívala A&#160;poté klid nad jiné krásně uzamkne mysl a&#160;touhy.“</p>
			<p class="MLP_text ParaOverride-1">Že se Natálie tím procházením na horkém slunci těsně před poled­nem přece jen rozpálila, to prozrazovala její tvář. Ta si ponechávala ruměnec, kterého nabyla po prvním zblednutí, a&#160;pozbyla ho pouze nepatrně, když seděla u&#160;stolu, což byla jenom chvilka. Ten ruměnec jí kvetl na lících jako něžné světlo a&#160;zkrášloval je téměř jak nějaký jasný třpyt.</p>
			<p class="MLP_text ParaOverride-1">Dál se obírala květinami, jednu po druhé z&#160;větší kytice kladla do té menší, až z&#160;menší byla posléze větší a&#160;větší se neustále zmenšovala. Jedinou květinu nevyřadila, nezahodila jediné stéblo trávy, které se jí naskytlo; vypadalo to tedy, že ani tak nehodlá z&#160;květin nějak vybírat, jako spíše z&#160;dosavadní kytice vytvářet novou, jež bude krásnější. A&#160;tak tomu i&#160;bylo; původní kytice totiž posléze zmizela a&#160;na stole už byla jenom nová.</p>
			<p class="MLP_text ParaOverride-1">Matylda měla svou knihu pořád před sebou na stole a&#160;už do ní nenahlédla. Vyptávala se mě, kde jsem naposled byl a&#160;co jsem tam konal. Jedno i&#160;druhé jsem jí vysvětlil.</p>
			<p class="MLP_text ParaOverride-1">Gustav se mezitím posadil na jednu židli docela blízko mne a&#160;pozorně naslouchal.</p>
			<p class="MLP_text ParaOverride-1">Když se slunce přiblížilo k&#160;poledni a&#160;pomalu se rozestřelo po celém našem stole, objevila se Arabela a&#160;svolala nás k&#160;obědu.</p>
			<p class="MLP_text ParaOverride-1">Květináč musel odnést do domu člověk, který pracoval na zahradě. Matylda si vzala knihu a&#160;košík s&#160;prací, který stál vedle ní na stole, Natálie popadla kytici, klobouk si zase zavěsila na ruku, a&#160;tak jsme odešli do domu. Ženy putovaly před námi, Gustav a&#160;já jsme jim šli v&#160;patách.</p>
			<p class="MLP_text ParaOverride-1">Že se před svým hostitelem, před Eustachem, před Gustavem, a&#160;dokonce před lidmi z&#160;domu musím obhajovat, proč jsem letos přijel tak pozdě, to mě neudivovalo, poněvadž mě tady vždycky přijímali velice přátelsky a&#160;už si málem zvykli na to, že přijíždím léto co léto do Růžového domu, tak jako se i&#160;pro mne tyhle návštěvy staly už zvykem.</p>
			<p class="MLP_text ParaOverride-1">Můj hostitel i&#160;já jsme mluvili o&#160;všem, co jsem v&#160;průběhu letošního léta podnikal, a&#160;on mi zase v&#160;prvních dnech ukázal všechno, co se událo v&#160;Růžovém domě a&#160;co se tu změnilo, když jsem tu nebyl.</p>
			<p class="MLP_text ParaOverride-1">Viděl jsem, že růže nepokvetou příliš dlouho, protože jsem přijel, ne když kvést začaly, ale až o&#160;něco později.</p>
			<p class="MLP_text ParaOverride-1">Pohled na ně mi zase skýtal slastné pocity a&#160;ta vznešená postava na schodišti mi byla pořád bližší od chvíle, co jsem uviděl ryté kameny a&#160;co jsem věděl, že je cosi mezi živými, co se jim podobá. Často jsem se s&#160;Gustavem nebo i&#160;sám procházel po okolní krajině. Jednou odpoledne jsme byli v&#160;Růžovém pokoji. Matylda velice přátelsky promlouvala o&#160;různých věcech života, o&#160;tom, jak se jeví, jak je člověk musí přijímat a&#160;jak v&#160;průběhu let střídají jedny druhé. Můj hostitel jí odpovídal. Při té příležitosti jsem teprve viděl, jak něžně a&#160;jak krásně se o&#160;pokoj starají; ty čtyři oleje, co do velikosti i&#160;co do rámů stejné, které tu visely, byly vzdor svým nevelkým rozměrům zdaleka tím nejskvělejším a&#160;nejmimořádnějším, co se v&#160;Růžovém domě, pokud jde o&#160;olejomalby, vůbec vyskytovalo. Už jsem si svůj úsudek vytvořil do té míry, že jsem i&#160;při velké různorodosti, která tu vládla, tohle rozpoznal. Ale i&#160;svého hostitele jsem usměrnil k&#160;téhle věci a&#160;on uznal, že mé pocity jsou správné, ovšem vyjádřil to velice zdrženlivě, protože tu byla Matylda. Poté co se debata stočila sem, prohlíželi jsme si obrazy a&#160;můj hostitel zdůrazňoval jejich jemnost, líbeznost a&#160;vznešenost.</p>
			<p class="MLP_text ParaOverride-1">I&#160;letos, jak to bylo obvyklé v&#160;čase, kdy kvetly růže, přicházely návštěvy; ale chodil jsem mezi hosty ne tak často jako třeba v&#160;minulých letech.</p>
			<p class="MLP_text ParaOverride-1">Natálie, jak jsem teď sám vídal, vydávala se v&#160;tomhle létě víc než v&#160;minulosti do zahrady a&#160;do okolní krajiny, chodila mnohem dále a&#160;často i&#160;sama. Chodila často ven nejenom kolem velké třešně a&#160;tam se procházela mezi zasetým obilím, ale často se vydávala přes kopec rovnou dolů na silnici anebo chodila do šafářského dvora anebo dál kolem vršků anebo se prošla kus po cestě k&#160;Jenskému dvoru. Když se vrátila, sedávala v&#160;lenošce a&#160;pohlížela na to, co se jí děje před očima anebo v&#160;okolí.</p>
			<p class="MLP_text ParaOverride-1">Jednoho dne, kdy jsem sám putoval daleko a&#160;vrátil jsem se do Růžového domu až k&#160;večeru, když jsem se od Olšového potoka dal vzhůru kratší cestou, šel po holém trávníku mezi poli, dorazil na výšinu a&#160;bral se k&#160;polnímu odpočinku, uviděl jsem, že kdosi sedí na lavičce, co stojí na odpočinku pod jasanem. Příliš jsem se o&#160;toho kohosi nestaral a&#160;šel dál svou cestou, která mě vedla rovnou ke stromu. Ačkoliv jsem byl dost blízko, onoho kohosi jsem nepoznal; nejenže byl ke mně zády, ale zakrývala ho i&#160;valná část kmene. Tváří hleděl na jih. Nehýbal se a&#160;neotáčel se. Tak jsem došel až těsně k&#160;němu. Dojista zaslechl, jak kráčím trávou anebo jak se otírám o&#160;obilí; zničehonic se totiž zvedl, obrátil se, aby mě uviděl, a&#160;já stál před Natálií. Byli jsme od sebe na pouhé dva kroky. Mezi námi se tyčila jen lavička. Kmen stromu byl teď trochu stranou. Oba jsme se ulekli. Já totiž&#160;– ani v&#160;nejmenším&#160;– nepomyslel na to, že by to na lavičce mohla sedět Natálie, a&#160;ona se určitě lekla proto, že znenadání zaslechla za sebou kroky, tam kde nebyla cesta, a&#160;protože když se otočila, uviděla před sebou muže. Musel jsem se domnívat, že nepoznala hned, že jsem to já.</p>
			<p class="MLP_text ParaOverride-1">Chvilku jsme mlčky stáli proti sobě, pak jsem řekl: „Jste to vy, slečno, nepomyslel bych si, že vás zastihnu, jak sedíte pod jasanem?“</p>
			<p class="MLP_text ParaOverride-1">„Byla jsem unavená,“ odpověděla mi, „a sedla jsem si tady na lavičku, abych si odpočinula. A&#160;tak asi je už víc hodin, než jsou tu zvyklí mě vídat, jak se vracím domů.“</p>
			<p class="MLP_text ParaOverride-1">„Jestli jste unavená,“ řekl jsem, „nechci být důvodem, proč stojíte, prosím vás, sedněte si, já budu uhánět, seč to svedu, poli a&#160;zahradou a&#160;pošlu vám sem Gustava, aby vás dovedl domů.“</p>
			<p class="MLP_text ParaOverride-1">„To nebude nutné,“ opáčila, „není přece ještě večer, a&#160;i kdyby večer byl, kam se člověk podívá, odnikud mi tu nehrozí nebezpečí. Už jsem sama chodila i&#160;mnohem dál, sama jsem se vracela domů, máti ani náš hostitel neměli kvůli tomu o&#160;mě starosti. Dneska jsem byla až na Jízdním vršku u&#160;červeného kříže a&#160;odtud jsem se vrátila sem na lavičku.“</p>
			<p class="MLP_text ParaOverride-1">„To je přes hodinu cesty,“ řekl jsem.</p>
			<p class="MLP_text ParaOverride-1">„Nevím, jak dlouho jsem šla,“ odpověděla mi, „procházela jsem mezi poli, je na nich obrovská spousta obilí, šla jsem kolem několika křovisek, co rostou na mezích, šla jsem kolem několika stromů, co stojí v&#160;obilí, a&#160;došla k&#160;červenému kříži, co se tyčí z&#160;osetých polí.“</p>
			<p class="MLP_text ParaOverride-1">„Když jdu dost zčerstva,“ řekl jsem, „trvá mi to odtud ke kříži hodinu.“</p>
			<p class="MLP_text ParaOverride-1">„Já jsem, jak jsem už řekla, čas nijak nesledovala,“ opáčila Natálie, „šla jsem odtud ke kříži a&#160;od kříže jsem se zas vrátila sem.“</p>
			<p class="MLP_text ParaOverride-1">Co tohle říkala, ze svého nemotorného postavení v&#160;trávě za lavičkou jsem vyklopýtal na volné místo, které se prostírá před stromem, Natálie se lehce pohnula a&#160;znovu se posadila na lavičku.</p>
			<p class="MLP_text ParaOverride-1">„Po takové výpravě ovšem potřebujete odpočinek,“ zahovořil jsem.</p>
			<p class="MLP_text ParaOverride-1">„Kvůli tomu jsem si,“ odpověděla Natálie, „na tu lavičku ale zrovna nesedla. I&#160;když jsem unavená, ještě bych přece jenom poli a&#160;zahradou domů došla, a&#160;možná i&#160;mnohem dál; ale k&#160;touze tělesné se přidala ještě další.“</p>
			<p class="MLP_text ParaOverride-1">„A&#160;to?“</p>
			<p class="MLP_text ParaOverride-1">„Tady na tom místě je krásně, oko se tu lecčíms pokochá a&#160;mohu si tu přemýšlet, nemusím si trhat myšlenky, což budu muset, až se vrátím ke svým do domu.“</p>
			<p class="MLP_text ParaOverride-1">„A&#160;proto tady odpočíváte?“</p>
			<p class="MLP_text ParaOverride-1">„Proto tady odpočívám.“</p>
			<p class="MLP_text ParaOverride-1">„Ráda chodíte poli sama už od dětství?“</p>
			<p class="MLP_text ParaOverride-1">„Nevzpomínám si, odkdy mám tuhle zálibu,“ odpověděla, „jsou vůbec v&#160;mém dětství období, na něž se přesně nepamatuji, a&#160;ježto tuhle zálibu v&#160;paměti uloženou nemám, pak asi nic takového nebylo, ačkoliv je pravda, že jsem jako dítě měla velmi ráda čilý pohyb.“</p>
			<p class="MLP_text ParaOverride-1">„A&#160;teď vás tenhle sklon často zavádí pod širé nebe?“ zeptal jsem se. </p>
			<p class="MLP_text ParaOverride-1">„Ráda se toulám tam, kde mě nic neomezuje,“ odpověděla mi, „chodím mezi poli a&#160;mezi vlnícím se obilím, stoupám na mírné vršky, putuji kolem stromů s&#160;hojným listím a&#160;jdu tak daleko, dokud mi nehledí vstříc neznámá končina, nebe nad ní není jakoby úplně jiné a&#160;oplývá jinými oblaky. A&#160;jak tak jdu, přemýšlím si a&#160;přemítám. Nebe, oblaka na něm, obilí, stromy, křoviska, tráva, květiny mi nevadí. Když se pořádně unavím a&#160;mohu si oddechnout na takové nějaké lavičce jako tahle anebo v&#160;křesle na naší zahradě, anebo dokonce na židli u&#160;nás v&#160;pokoji, to si pak říkám, že už tak daleko nikdy nepůjdu.&#160;–&#160;– A&#160;kde jste byl vy?“ zeptala se, poté co se přerušila a&#160;na chvíli se odmlčela.</p>
			<p class="MLP_text ParaOverride-1">„Po jídle jsem si od Olšového potoka vyšel k&#160;rybníku,“ odpověděl jsem jí, „pak jsem se dal houštím na Kládovou, odtamtud je vidět krajina kolem Otrčné a&#160;je možné zahlédnout i&#160;věž tamního farního kostela. Z&#160;Kládové jsem pak šel dál po kopcích, až jsem dorazil k&#160;Rákosovým domkům. To už jsem ovšem byl hodné dvě hodiny cesty od Růžového domu, a&#160;tak jsem se vydal zpátky. Na cestu tam jsem vydal hodně času, protože jsem se začasté zastavoval a&#160;prohlížel si kdeco; proto jsem k&#160;návratu zvolil cestu kratší. Šel jsem polními pěšinami a&#160;rozmanitými kostelními cestičkami po polích, až jsem mezi Dernou a&#160;Potočnou znovu sešel k&#160;lesu u&#160;jezera a&#160;k&#160;Olšovému potoku. Tady už jsem znal meze, které vedou nejkratší cestou na polní odpočinek. I&#160;když po nich žádná cesta nevede, šel jsem jejich travou a&#160;tak dorazil až sem.“</p>
			<p class="MLP_text ParaOverride-1">„No to musíte být pořádně unavený,“ řekla Natálie a&#160;pohnula se trochu na lavičce, aby mi vedle sebe uvolnila místo.</p>
			<p class="MLP_text ParaOverride-1">Nevěděl jsem pořádně, co mám dělat, pak jsem si však přece jen sedl jí po bok.</p>
			<p class="MLP_text ParaOverride-1">„Nevzala jste si s&#160;sebou třeba knihu, abyste si tu na lavičce četla,“ zeptal jsem se, „nebo jste trhala květiny?“</p>
			<p class="MLP_text ParaOverride-1">„Nevzala jsem si s&#160;sebou knihu a&#160;netrhala jsem květiny,“ odpověděla mi, „nemohu číst, když jdu, a&#160;nemohu ani číst, když sedím někde na poli pod širým nebem na lavici anebo na kameni.“</p>
			<p class="MLP_text ParaOverride-1">Skutečně jsem vedle ní nezahlédl zhola nic, neměla košíček ani nic podobného, co si ženy s&#160;sebou rády nosívají, aby si mohly ukládat to a&#160;ono; seděla si jen tak na lavičce a&#160;odpočívala, a&#160;slamák, který si sňala z&#160;hlavy, ležel vedle ní v&#160;trávě.</p>
			<p class="MLP_text ParaOverride-1">„Květiny trhám,“ pokračovala po chvilce, „když se mi tu a&#160;tam naskytnou u&#160;cesty. Tady kolem je většinou mák, ten se ale do kytic nehodí, protože často mu opadávají lístky, pak jsou tu chrpy, čekanky, zvonky a&#160;další. Často žádnou květinu neutrhnu, když jich mám tolik před očima.“</p>
			<p class="MLP_text ParaOverride-1">Bylo pro mne zvláštní, že sedím s&#160;Natálií sám pod jasanem na polním odpočinku. Špičky bot jí čněly do prachu na prostranství před námi a&#160;lem šatů se dotýkal téhož prachu. V&#160;koruně jasanu se nepohnul ani lísteček; povětří bylo potichlé. Daleko před námi svahem dolů a&#160;daleko po pravici i&#160;po levici, jakož i&#160;za námi bylo zelené obilí vyčkávající, až dozraje. Z&#160;okraje oněch lánů, co nám byly nejblíže, hleděl na nás červený mák a&#160;modré chrpy. Slunce se ubíralo k&#160;západu, a&#160;tam, kam se vznášelo, nebe nad obilnými poli jen zářilo, do běla žhavé, nikde ani mráčku, a&#160;vysoké hory se čiré a&#160;ostře ohraničené tyčily na jižní obloze.</p>
			<p class="MLP_text ParaOverride-1">„A&#160;také jste u&#160;červeného kříže trochu odpočívala?“ zeptal jsem se po chvíli.</p>
			<p class="MLP_text ParaOverride-1">„U&#160;červeného kříže jsem neodpočívala,“ odpověděla mi, „tam se nedá odpočívat, je skoro utopený pod samým obilím, jen jsem se jednou rukou opřela o&#160;svislou část a&#160;dívala jsem se na krajinu kolem, na pole, na ovocné stromy a&#160;na lidská obydlí, pak jsem se zas otočila a&#160;dala se na zpáteční cestu tady k&#160;té lavičce.“</p>
			<p class="MLP_text ParaOverride-1">„Když je jasné nebe a&#160;svítí slunce, je to v&#160;dálce krásné,“ řekl jsem.</p>
			<p class="MLP_text ParaOverride-1">„Je to krásné,“ opáčila Natálie, „hory putují k&#160;obzoru jak řetěz se stříbrnými hroty, po kraji se prostírají lesy, pole jsou lidem s&#160;outěžkem, a&#160;mezi tím vším spočívá dům, v&#160;němž je matka a&#160;bratr a&#160;otcov­ský přítel; ale já chodím na kopec i&#160;ve dnech, kdy je zamračeno, anebo v&#160;takových, kdy nic není vidět zřetelně. Nejlepší je taková procházka, kde je člověk sám, docela sám, jen sám pro sebe. Když se vy vydáváte na procházku, nepočínáte si také tak, a&#160;jakpak vám připadá svět, který se snažíte probádat?“</p>
			<p class="MLP_text ParaOverride-1">„To bylo v&#160;různých dobách různé,“ odpověděl jsem jí, „jednou byl svět jasný i&#160;krásný, snažil jsem se leccos poznat, leccos jsem si kreslil a&#160;leccos i&#160;psal. Pak už bylo všechno obtížnější, vědecké úkoly se nedaly řešit tak snadno, zaplétaly se a&#160;ukazovaly pořád na nové a&#160;nové otázky. Pak nadešla jiná doba; připadalo mi, že nejspíš věda není už tím nejposlednějším, že už nezáleží nijak na tom, jestli člověk nějakou jednotlivost ví, nebo neví, svět zářil jakoby nějakou vnitřní krásou, která se má pojímat vcelku, ne rozkouskovaně, obdivoval jsem ho, miloval jsem ho, snažil jsem se ho přitáhnout k&#160;sobě a&#160;toužil jsem po čemsi neznámém a&#160;velikém, co v&#160;něm určitě je.“</p>
			<p class="MLP_text ParaOverride-1">Když jsem tohle vyslovil, Natálie celý čas nic neříkala; pak se však zeptala: „A&#160;vy se v&#160;tomhle létě ještě jednou vrátíte tam, kde jste pobýval, na místo, které jste si teď vybral ke své práci?“</p>
			<p class="MLP_text ParaOverride-1">„Na ně se vrátím,“ odpověděl jsem jí.</p>
			<p class="MLP_text ParaOverride-1">„A&#160;zimu budete trávit u&#160;svých milých nejbližších?“ ptala se dále.</p>
			<p class="MLP_text ParaOverride-1">„Zimu prožiji tak jako všechny dosavadní v&#160;domě u&#160;rodičů,“ řekl jsem.</p>
			<p class="MLP_text ParaOverride-1">„A&#160;býváte v&#160;zimě ve Hvězdném dvoře?“ zeptal jsem se Natálie po nějaké době.</p>
			<p class="MLP_text ParaOverride-1">„Dříve jsme ji trávili tu a&#160;tam ve městě,“ odpověděla, „teď už jsme několikrát zůstali ve Hvězdném dvoře, a&#160;dvakrát jsme se vydali na cestu.“</p>
			<p class="MLP_text ParaOverride-1">„Nemáte kromě Klotyldy už žádnou sestru?“ zeptala se, poté co jsme chvíli zase mlčeli.</p>
			<p class="MLP_text ParaOverride-1">„Nemám žádnou jinou,“ opáčil jsem, „jsme jenom dvě děti a&#160;štěstí mít bratra jsem nepoznal vůbec.“</p>
			<p class="MLP_text ParaOverride-1">„A&#160;mně se zase nikdy nedostalo štěstí mít sestru,“ odpověděla mi Natálie.</p>
			<p class="MLP_text ParaOverride-1">Slunce už zapadlo, nastal soumrak a&#160;my tu pořád ještě seděli. Konečně Natálie vstala a&#160;sahala po klobouku, který ležel v&#160;trávě. Zvedl jsem ho a&#160;podal jí ho. Nasadila si ho a&#160;chystala se, že půjde. Nabídl jsem jí rámě. Opřela se o&#160;ně svým, ale tak lehce, že jsem ho téměř necítil. Nedali jsme se po vršcích k&#160;zahradní brance, co je poblíž třešně, nýbrž šli jsme po pěšině, která od polního odpočinku vede mezi obilím dolů, k&#160;šafářově dvoru. Teď už jsme vůbec nepromlouvali. Cítil jsem, jak se Natáliiny šaty vedle mne vlní, cítil jsem při chůzi její krok. Bylo slyšet, jak šumí potůček, který ve dne člověk ani nevnímal, a&#160;večerní obloha, která zlátla a&#160;zlátla, plála nám nad hlavami a&#160;nad vršky s&#160;obilím a&#160;kolem nejednoho stromu, co tu stály téměř černé. Došli jsme až k&#160;šafářově dvoru. Od něho jsme se dali loukou vedoucí k&#160;domu mého hostitele, a&#160;pak jsme šli po pěšině k&#160;zahradní brance, která je ve směru, kde stojí úl. Prošli jsme brankou, přešli kolem úlu, proputovali mezi květinami, které tu byly, mezi keři, které lemovaly cestu, a&#160;posléze pod stromy a&#160;dorazili do domu. Odebrali jsme se do jídelny, kde se ostatní už sešli. Natálie se mi tu vymkla paží z&#160;rámě. Nikdo se nás neptal, odkud to jdeme a&#160;jak jsme se setkali. Záhy jsme se dali do večeře, ježto čas k&#160;ní už nastal. Při jídle Natálie ani já jsme téměř nic neříkali.</p>
			<p class="MLP_text ParaOverride-1">Když jsme se v&#160;jídelně rozžehnali a&#160;každý se odebral do svého pokoje, já v&#160;tom svém jsem hned zhasl všechna světla, usedl do jedné z&#160;čalouněných lenošek a&#160;díval se na světelné plochy, jimiž měsíc, který mezitím vyšel, vykládal podlahu pokoje. Šel jsem spát hodně pozdě, nečetl jsem si však už, ač jsem to jindy obvykle dělal noc co noc, ale dál jsem ležel na lůžku a&#160;dlouho ne a&#160;ne upadnout do dřímoty.</p>
			<p class="MLP_text ParaOverride-1">Ve dnech, které přišly po onom večeru, připadalo mi, jako kdyby se mi Natálie vyhýbala. Znovu jsem za několik nocí po sobě slyšel citery, kdosi na ně hrál velmi dobře, to jsem teď už dokázal lépe vnímat a&#160;posoudit než dříve. Ale nemluvil jsem o&#160;tom, a&#160;už vůbec jsem neříkal nic o&#160;tom, že v&#160;této hře nejsem zrovna úplně nezkušený. Svou citeru jsem si do Růžového domu nikdy nevozil.</p>
			<p class="MLP_text ParaOverride-1">Konečně nadešel čas, kdy se mělo jít do Hvězdného dvora. Matylda a&#160;Natálie tam odjely už dříve spolu se svou sloužící, aby všechno připravily a&#160;mohly přijmout hosty. My se měli za nimi vydat později.</p>
			<p class="MLP_text ParaOverride-1">V&#160;době mezi odjezdem Matyldiným a&#160;naším vznesl můj hostitel vůči mně prosbu. Šlo o&#160;to, jestli bych mu v&#160;nadcházející zimě nezhotovil přesnou kresbu obložení, které jsem z&#160;Hlásného údolí přivezl otci a&#160;které pak zasadil do sloupů ve skleněném domku. Abych byl tak laskav a&#160;kresbu mu pak další léto přivezl. Cítil jsem velkou radost nad tím, že člověku, k&#160;němuž lnu takovou náklonností a&#160;jemuž za tolik vděčím, mohu prokázat nějakou službu, a&#160;slíbil jsem mu, že kresbu vytvořím tak přesnou a&#160;tak obstojnou, jak mi to síly dovolí.</p>
			<p class="MLP_text ParaOverride-1">V&#160;jednom z&#160;příštích dnů můj hostitel, Eustach, Roland, Gustav a&#160;já jsme odjeli do Hvězdného dvora.</p>
		</div>
</body>
</html>