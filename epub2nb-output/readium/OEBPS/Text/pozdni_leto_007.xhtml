<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pozdni_leto-4</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pozdni_leto-4" xml:lang="cs-CZ">
		<div class="Z-kladn--textový-r-meček">
			<p id="_idParaDest-3" class="MLP_uroven2_kapitola ParaOverride-1">Zastavení</p>
			<p class="MLP_text_bez1radku ParaOverride-1">Jednou jsem scházel z&#160;vysokých hor do pahorkatiny. Hodlal jsem se přemístit z&#160;jednoho pohoří do druhého a&#160;přejít do něho krajinou v&#160;jednom úseku otevřenou. Každý zná předhůří, jímž vysoké hory jako by jakýmsi přechodovým terénem vybíhaly do plošší končiny. Pokryto listnatým anebo jehličnatým lesem táhne se v&#160;příjemných barvách do dáli, tu a&#160;tam odhalí nad sebou modrou hlavu té nebo oné vysoké hory, tu a&#160;tam je přetne svítící louka, má na sobě veškeré vody, které skýtají hory a&#160;které proudí do kraje, předvádí nejedno stavení a&#160;nejeden kostelík a&#160;rozpínají se všemi směry, jimiž se hory svažují do nížiny, ke končinám, kde je víc stavení a&#160;kde bydlí víc lidí.</p>
			<p class="MLP_text ParaOverride-1">Když jsem scházel po svahu těchto hor a&#160;měl lepší rozhled, na západní straně jsem postřehl jemné mraky bouřky, která se zvolna sbírala a&#160;zastírala svým závojem oblohu. Udatně jsem rázoval dál a&#160;dál a&#160;díval se, jak mračna přibývají a&#160;rostou. Když jsem došel už dost daleko a&#160;ocitl se v&#160;končině, kde se mírné kopce střídají s&#160;nízkými plochami, kde jsou rozptýleny šafářské dvory, kde se krajinou táhnou ovocné sady skoro jak lesy, kde se v&#160;tmavém listí třpytí kostelní věže, v&#160;údolních úžlabinách šumí potoky a&#160;všude díky doširoka otevřené krajině, jakou ta končina skýtá, je zahlédnout modrý zubatý pás velehor, musel jsem pomyslet na to, že se tu někde zastavím; protože do vesnice, kde jsem si hodlal odpočinout, už bych asi nedošel. Bouřka už dozrála natolik, že mohla vypuknout do hodiny, a&#160;za okolností pro ni příznivých dokonce i&#160;dříve.</p>
			<p class="MLP_text ParaOverride-1">Před sebou jsem měl vesnici Rákosec, jejíž kostelní věž, prudce ozářená sluncem, vyčnívala nad koruny třešní a&#160;vrb. Ves byla jen trochu stranou silnice. Poblíž byly dva šafářské dvory, jeden se skvěl nepříliš daleko od silnice uprostřed luk a&#160;polí. Na jednom kopci byl i&#160;dům, který zřejmě nebyl selské stavení ani hospodářská budova některého měšťana, spíše se podobal venkovskému domu nějakého městského obyvatele. Už dříve, kdykoliv jsem procházel tou krajinou, prohlížel jsem si ten dům, ale nikdy jsem se o&#160;něj důkladněji nezajímal. Teď mi tanul na mysli o&#160;to víc, že to byla nejbližší možnost noclehu od místa, kde jsem byl, a&#160;že sliboval víc pohodlí než kterýkoli šafářský dvůr. K&#160;tomu přistupoval i&#160;zvláštní půvab té končiny. Ač valná část kraje vyjma rákosecké kostelní věže byla ve stínu, tahle končina byla ještě jasně osvětlena a&#160;do šedi a&#160;modři okolní krajiny vábivé sálala třpytnou bělostností.</p>
			<p class="MLP_text ParaOverride-1">Rozhodl jsem se tedy, že se pokusím ubytovat v&#160;onom domě.</p>
			<p class="MLP_text ParaOverride-1">Pátral jsem tedy po cestě, která by vedla ze silnice na kopec s&#160;domem. Ježto jsem znal zdejší zvyklosti, nebylo pro mne obtížné nalézt cestu vroubenou plotem a&#160;křovím, která ze silnice směřovala nahoru. Vydal jsem se po ní vzhůru, a&#160;tak jak jsem správně předpokládal, došel jsem před dům. Ten byl pořád ještě ozářen sluncem. Ale když jsem přišel blíž, naskytl se mi podivuhodný pohled. Dům od střechy až po úpatí pokrývaly růže, a&#160;tak jak to bývá v&#160;tom úrodném kopcovitém kraji, jestliže něco někde kvete, že hned rozkvétá všechno dohromady, bylo tomu tak i&#160;tady: růže jako kdyby si byly daly slovo, že vyrazí na květ všechny v&#160;touž dobu, aby dům zahalily do přehozu nejpůvabnější barvy a&#160;do oblaku nejsladší vůně.</p>
			<p class="MLP_text ParaOverride-1">Říkám-li, že celý dům pokrývaly růže, nesmí se to brát doslova. Dům měl dvě dost vysoká poschodí. Zeď v&#160;přízemí byla až k&#160;oknům hořejšího poschodí pokryta růžemi. Zbývající část až po střechu byla volná, a&#160;tenhle svítící bílý pás hleděl do krajiny a&#160;do jisté míry mě zvábil sem nahoru. Růže byly upevněny na mřížoví, které se rozprostíralo před zdí domu. Byly stromeček vedle stromečku. Některé titěrné, jejichž listí začínalo hned u&#160;země, pak vyšší, jejichž kmínky čněly nad těmi menšími, a&#160;tak dále, až poslední svými větvemi nahlížely do oken hořejšího poschodí. Rostliny byly rozmístěny a&#160;pěstovány tak, aby nikde nepovstala mezera a&#160;aby sahaly až tak vysoko, že pokryjí celou zeď domu.</p>
			<p class="MLP_text ParaOverride-1">Věc takového druhu jsem v&#160;měřítku tak rozsáhlém doposud nikdy neviděl.</p>
			<p class="MLP_text ParaOverride-1">Nadto tu byly téměř všechny odrůdy růží, jaké jsem znal, a&#160;i&#160;takové, které jsem ještě neznal. Barvy sahaly od čistě bílé růží bílých přes nažloutlou a&#160;narudlou běl růží přechodových až k&#160;jemně červené a&#160;purpurové a&#160;k&#160;modravé a&#160;načernalé červeni růží rudých. Podoba a&#160;ustrojení byly neméně rozmanité. Rostliny nebyly rozděleny podle barev, mělo se tu při sázení na paměti zjevně jen to, aby v&#160;té růžové stěně nevznikla žádná průrva. Barvy se proto skvěly v&#160;prostupující se směsici.</p>
			<p class="MLP_text ParaOverride-1">I&#160;zeleň listů mě udeřila do oka. Udržovali ji velmi ryzí, a&#160;nepostřehl jsem tu svízel vyskytující se u&#160;zelených listů růží častěji než u&#160;jiných rostlin ani jiný z&#160;jinak hojných neduhů. Nebylo zahlédnout jediný uschlý anebo housenkami rozežraný anebo jejich vlákny pokřivený list. Ani žádný obtížný hmyz, který se v&#160;růžích tak rád uhnizďuje, vidět nebylo. Listy se vypínaly krásně vyvinuté a&#160;skvěly se všemi odstíny zeleně. Spolu s&#160;barvami květů vytvářely domu zvláštní přehoz. Slunce, které pořád ještě jako kdyby zářilo pouze na tento dům, dodávalo růžím a&#160;jejich zeleným listům téměř zlaté a&#160;žhnoucí barvy.</p>
			<p class="MLP_text ParaOverride-1">Chvíli jsem stál před těmi růžemi a&#160;zapomněl na to, co mám v&#160;úmyslu, ale pak jsem se vzpamatoval a&#160;uvažoval, co dál. Rozhlížel jsem se, kde je vchod do domu. Jenže žádný jsem nenacházel. Dosti dlouhá zeď domu neměla jediné dveře, jedinou branku. Vchod do domu ani nebylo lze postřehnout díky nějaké cestě; celé prostranství u&#160;domu totiž byla rovná, spořádaně uhrabaná písčitá plocha Tu odděloval travnatý pás a&#160;živý plot od sousedících polí, jež se mi prostírala za zády. Po obou podélných stranách domu se táhly zahrady, které od písčité plochy dělila vysoká železná zeleně natřená mříž. Někde v&#160;téhle mříži tedy je určitě vchod.</p>
			<p class="MLP_text ParaOverride-1">A&#160;také byl.</p>
			<p class="MLP_text ParaOverride-1">V&#160;mříži, která začínala přímo u&#160;cesty vedoucí na kopec, objevil jsem dvířka anebo vlastně dvě křídla dveří, jež byly vsazeny do mříže tak, aby se od ní při prvním pohledu nedaly nijak rozeznat. Ve dveřích byly dvě mosazné zástrčky a&#160;na jednom křídle rukojeť zvonku.</p>
			<p class="MLP_text ParaOverride-1">Nejdříve jsem mříží chvilku nahlížel do zahrady. Písčitá plocha za mříží pokračovala, jen ji vroubily kvetoucí keře a&#160;přetínaly vysoké ovocné stromy, jež skýtaly stín. Ve stínu stály stoly a&#160;židle; ale v&#160;tu dobu u&#160;nich nebylo ani živáčka. Zahrada se směrem dozadu prostírala kolem domu a&#160;připadalo mi, že se táhne někam hodně daleko.</p>
			<p class="MLP_text ParaOverride-1">Na zazvonění vyšel proti mně zpoza keřů v&#160;zahradě jakýsi muž. Když stanul přede mnou za vnitřní stranou mříže, uviděl jsem, že ten muž má sněhobílé vlasy, ničím nepokryté. Jinak nebyl ničím nápadný a&#160;měl na sobě jakousi domácí kazajku, anebo jak by člověk nazval to, co mu bylo všude těsné a&#160;sahalo téměř ke kolenům. Když ke mně došel, chvilku se na mne díval, a&#160;řekl pak: „Co chcete, milý pane?“</p>
			<p class="MLP_text ParaOverride-1">„Blíží se bouřka,“ odpověděl jsem, „a zakrátko dorazí až sem. Jsem poutník, jak vidíte na mém tlumoku, a&#160;prosím, abyste mi v&#160;tomhle domě poskytli přístřeší, dokud se ten liják, anebo přinejmenším silnější déšť nepřežene.“</p>
			<p class="MLP_text ParaOverride-1">„Ta bouřka nevypukne,“ řekl ten muž.</p>
			<p class="MLP_text ParaOverride-1">„Nepotrvá to ani hodinu a&#160;přijde,“ opáčil jsem, „znám dobře tyhle hory a&#160;vyznám se trochu i&#160;ve zdejších mracích a&#160;v&#160;bouřkách.“</p>
			<p class="MLP_text ParaOverride-1">„Já ovšem tohle místo, kde stojíme, se vší pravděpodobností znám daleko déle než vy ty hory, ježto jsem mnohem starší než vy,“ odpověděl muž, „znám i&#160;zdejší mraky a&#160;bouřky a&#160;vím, že dneska na tenhle dům, na tuhle zahradu a&#160;na tenhle kraj déšť nespadne.“</p>
			<p class="MLP_text ParaOverride-1">„Nebudeme se tu snad přetahovat o&#160;názory, jestli bouřka tenhle dům smočí, anebo ne,“ řekl jsem; „kdybyste byl od té dobroty a&#160;otevřel mi tu mříž, a&#160;pak laskavě zavolal pána domu.“</p>
			<p class="MLP_text ParaOverride-1">„Já jsem pán domu.“</p>
			<p class="MLP_text ParaOverride-1">Když to muž řekl, prohlédl jsem si ho trochu bedlivěji. Tvář ukazovala na pokročilý věk; ale zdál se mi mladší než jeho vlasy a&#160;vůbec to byl jeden z&#160;těch přívětivých, příjemně zbarvených obličejů nezhyzděných tukem pokročilých již let, u&#160;nichž člověk neví, kolik jim je. Na to jsem řekl: „Teď musím poprosit za prominutí, že jsem byl tak dotěrný a&#160;nedal nijak na mravy tohohle kraje. Pokud snad vaše tvrzení, že žádná bouřka nepřijde, je rovno odmítnutí, okamžitě odejdu. Nemyslete, že já, mladík, se nějak moc bojím deště; sice mi není tak příjemné, že budu mokrý na kůži, jako kdybych byl i&#160;nadále suchý, ale není mi ani zase tak nepříjemné, že kvůli tomu nebudu nikomu na obtíž. Často mě zastihl déšť, a&#160;nezáleží příliš na tom, zastihne-li mě i&#160;dnes.“</p>
			<p class="MLP_text ParaOverride-1">„To jsou vlastně dvě otázky,“ odpověděl muž, „a musím na obě něco říci. První je to, že jste co do záležitostí přírody řekl cosi nesprávného, a&#160;je to možná tím, že příliš málo znáte poměry téhle končiny anebo dost nedáte na přírodní děje. Tenhle omyl jsem musel opravit; protože ve věcech přírody je nutno dbát na pravdivost. To druhé je, chcete-li jít do tohohle domu s&#160;bouřkou anebo bez ní a&#160;jste-li rozhodnutý přijmout jeho pohostinnost, že vám velice rád vyhovím. Tenhle dům už hostil leckoho a&#160;s&#160;potěšením i&#160;skýtal ubytování; a&#160;jak se tak na vás dívám, rád ubytuje i&#160;vás a&#160;bude o&#160;vás pečovat, dokud to budete pokládat za nezbytné. Proto vás prosím, abyste vešel.“</p>
			<p class="MLP_text ParaOverride-1">Řekl to, stiskl zámek dveřního křídla, to se otevřelo, vysunulo se na kolečku po půlkruhové železné kolejnici a&#160;uvolnilo mi vstup.</p>
			<p class="MLP_text ParaOverride-1">Chvilku jsem byl nerozhodnut.</p>
			<p class="MLP_text ParaOverride-1">„Jestli ta bouřka nepřijde,“ řekl jsem, „pak vlastně nemám důvod vcházet; uhnul jsem totiž ze silnice jenom proto, že se blížila ta bouřka, a&#160;vyšel jsem k&#160;vašemu domu. Ale promiňte, když tu otázku vznesu ještě jednou. Jsem skoro něco jako přírodovědec a&#160;několik let se už zabývám přírodninami, pozorováním a&#160;zejména pak těmito horami, a&#160;mé zkušenosti mi říkají, že se dnes nad touhle končinou a&#160;nad tímhle domem přežene bouřka.“</p>
			<p class="MLP_text ParaOverride-1">„Teď byste vlastně měl už definitivně jít dovnitř,“ řekl muž, „teď jde o&#160;to, abychom společně vyčkali, kdo z&#160;nás dvou má pravdu. Nejsem sice žádný přírodovědec a&#160;nemohu o&#160;sobě říci, že jsem se kdy zabýval přírodními vědami; ale leccos jsem o&#160;těchto věcech četl, snažil jsem se za svůj život pozorovat věci a&#160;uvažovat o&#160;tom, co jsem přečetl a&#160;co jsem viděl. Vzhledem k&#160;tomuto úsilí jsem dnes viděl nedvojznačné známky, že mraky, které teď ještě tkví na straně, kde zapadá slunce, ze kterých už jednou zahřmělo a&#160;které vás podnítily, abyste se vydal sem nahoru ke mně, nepřinesou déšť ani na tento dům, ani na jinou končinu. Nejspíš se rozdělí, až se slunce snese níž, a&#160;budou tkvít rozptýlené na nebi. Večer asi ucítíme vítr a&#160;ráno bude jistě zas krásný den. Mohlo by se sice stát, že spadne pár těžkých kapek anebo se snese nějaké to mrholení; ale dojista ne na tenhle kopec.“</p>
			<p class="MLP_text ParaOverride-1">„Když je to tedy tak,“ opáčil jsem, „rád vejdu dovnitř a&#160;rád s&#160;vámi vyčkám, dokud se to nerozhodne; jsem na to zvědav.“</p>
			<p class="MLP_text ParaOverride-1">Když jsem to řekl, vešel jsem, muž zavřel mříž a&#160;řekl, že mě povede.</p>
			<p class="MLP_text ParaOverride-1">Povodil mě kolem domu; dveře byly totiž vůči trávníku na druhé straně domu. Vedl mě jimi dovnitř, poté co klíčem odemkl. Za dveřmi jsem uviděl chodbu, byla vydlážděna amonitovým mramorem.</p>
			<p class="MLP_text ParaOverride-1">„Tenhle vchod,“ řekl, „je vlastně vchod hlavní; ale ježto si nerad dávám ničit dláždění v&#160;chodbě, nechávám ho vždycky zamčený, a&#160;lidé chodí do pokojů dveřmi, na něž bychom narazili, kdybychom ještě jednou obešli roh domu. Kvůli té dlažbě vás musím poprosit, abyste si obul tyhle plstěné papuče.“</p>
			<p class="MLP_text ParaOverride-1">Hned za dveřmi stály několikery žlutavé plstěné papuče. Nikdo nemohl být víc přesvědčen o&#160;nezbytnosti šetřit ten tak ušlechtilý a&#160;krásný mramor, který je sám o&#160;sobě znamenitý a&#160;tady byl naprosto mistrovsky hlazen. Vklouzl jsem tedy svými holínkami do jedněch takových papučí, muž učinil totéž, a&#160;tak jsem šli po hladké podlaze. Chodba, která byla osvětlená shora, vedla k&#160;hnědým vykládaným dveřím. Před nimi muž odložil plstěné papuče, požádal mě, ať učiním totéž, a&#160;když jsme se zbavili papučí na dřevěné rohožce přede dveřmi, otevřel a&#160;uvedl mě do jednoho pokoje. Podle vzhledu to byla jídelna; uprostřed pokoje totiž stál stůl; na jeho konstrukci bylo vidět, že se dá zvětšit nebo zmenšit podle toho, kolik lidí má k&#160;němu usednout. Kromě stolu byly v&#160;pokoji už pouze židle a&#160;skříň, v&#160;níž se nejspíš přechovávaly příbory a&#160;nádobí.</p>
			<p class="MLP_text ParaOverride-1">„Odložte si v&#160;tomhle pokoji,“ řekl muž, „klobouk, hůl a&#160;tlumok, zavedu vás potom do jiné komnaty a&#160;v&#160;ní si budete moci odpočinout.“</p>
			<p class="MLP_text ParaOverride-1">Když tohle prohlásil a&#160;já ho uposlechl, popošel k&#160;velké slaměné rohožce a&#160;ke škrabce na boty, které byly na zemi u&#160;pokoje, velmi pečlivě si na obou očistil obuv a&#160;vybídl mě, abych učinil totéž. Udělal jsem to, a&#160;když jsem byl hotov, otevřel dveře k&#160;východu z&#160;pokoje, které byly rovněž hnědé a&#160;vykládané, a&#160;předsíní mě dovedl do komna­ty k&#160;odpočinku; ta byla po straně předsíně.</p>
			<p class="MLP_text ParaOverride-1">„Tahle předsíň,“ řekl, „je vlastně vchodem do jídelny, a&#160;vchází se do ní i&#160;jinými dveřmi.“</p>
			<p class="MLP_text ParaOverride-1">Pokoj na odpočinek byla přívětivá komnata a&#160;zřejmě byla určena zvláště k&#160;sezení a&#160;ke klidu. Neobsahovala než samé stoly a&#160;židle. Na stolech však, jak to často bývá v&#160;našich pokojích pro návštěvy, neležely knihy nebo obrázky a&#160;podobné věci, desky stolů nebyly prostřené, zato byly výtečně uhlazené a&#160;vyčištěné. Byly z&#160;tmavého mahagonového dřeva, to časem ještě víc potemnělo. Jediné zařízení tu nebylo ani stůl, ani židle: byl to stojan s&#160;mnoha příhradami, v&#160;nichž se skvěly knihy. Na stěnách visely mědirytiny.</p>
			<p class="MLP_text ParaOverride-1">„Tady si můžete odpočinout, kdykoliv budete unaven od chození anebo si budete chtít jen tak oddechnout,“ řekl muž, „půjdu se postarat, aby vám zchystali něco k&#160;jídlu. Budete tu muset být nějakou chvíli sám. Na stojanu jsou knihy, pokud byste chtěl do nějaké nahlédnout.“</p>
			<p class="MLP_text ParaOverride-1">Dořekl to a&#160;odešel.</p>
			<p class="MLP_text ParaOverride-1">Byl jsem opravdu unavený a&#160;posadil jsem se.</p>
			<p class="MLP_text ParaOverride-1">Když jsem si sedl, poznal jsem důvod, proč si ten člověk, než vešel do pokoje, tak velice čistil obuv a&#160;projevil přání, abych si ji vyčistil také. V&#160;pokoji byla totiž tak skvostná vykládaná podlaha, že podobně krásnou jsem ještě nikde neviděl. Nemohl jsem se jí ani dost naobdivovat. Sesadili dohromady než rozličné druhy dřeva v&#160;přirozených barvách a&#160;vytvořili z&#160;nich obrazový celek. Ježto jsem z&#160;otcových nástrojů byl takovým věcem uvyklý a&#160;uměl je do jisté míry posoudit, vyvozoval jsem, že to celé dojista podle plánu v&#160;barvách vyvedeného; samotný ten plán mi připadal jako mistrovské dílo. Pomyslel jsem si, to že přece nebudu moci ani vstát a&#160;chodit po té věci, zvláště když jsem přihlédl k&#160;hřebům, jimiž byly pobity podrážky mých horských bot. Ani jsem neměl důvod vstávat, když tě mi bylo velice příjemné odpočívat po té dost dlouhé pěší výpravě.</p>
			<p class="MLP_text ParaOverride-1">A&#160;tak jsem si seděl v&#160;tom bílém domě, kam jsem vystoupal, abych tu přečkal bouřku.</p>
			<p class="MLP_text ParaOverride-1">Pořád ještě na dům svítilo slunce, okny tohohle pokoje nahlíželo kose dovnitř a&#160;na tu krásnou podlahu kladlo zářivé dlaždice.</p>
			<p class="MLP_text ParaOverride-1">Když jsem chvíli seděl, zmocnil se mě zvláštní pocit, který jsem si zprvu nedokázal vysvětlit. Připadalo mi totiž, jako kdybych neseděl v&#160;pokoji, nýbrž pod širým nebem, a&#160;to v&#160;tichém lese. Zadíval jsem se k&#160;oknům, abych si to celé vysvětlil; jenže okna vysvětlení neskýtala: díval jsem se jimi na kus oblohy, dílem jasné, dílem poněkud zamračené, a&#160;pod oblohou jsem uviděl kus zeleného sadu se strmícími stromy, ten pohled se mi naskytl už nejednou. Cítil jsem, jak mě oblévá čisté nespoutané povětří. Důvodem bylo to, že okna pokoje byla v&#160;horních částech dokořán. Ty horní části se zevnitř nedaly otevřít, tak jak to obvykle bývá, daly se pouze posunovat, a&#160;to tak, že se dalo odsunout tu sklo v&#160;rámu, tu zas jemný závoj z&#160;bělošedého hedvábí. Když jsem seděl v&#160;pokoji, stalo se to druhé. Vzduch mohl volně proudit dovnitř, mouchy a&#160;prach však byly vyloučeny.</p>
			<p class="MLP_text ParaOverride-1">I&#160;když ten čistý vzduch byl jakýmsi připomenutím volnosti, pro mne tohle úplným vysvětlením ještě nebylo. Postřehl jsem ještě něco dalšího, v&#160;pokoji, v&#160;němž jsem byl, nezaslechl člověk jediný zvuk obydleného domu, jaký se jindy, ať už je v&#160;domě klid sebevětší, více nebo méně vnímá z&#160;prostorů mezi místnostmi. Takováhle absence sebemenších domácích šramotů ovšem toliko zastírala, že v&#160;sousedství vskutku jsou prostory obydlené, arci stejně tak jako ten volně proudící vzduch nějaký pocit lesa skýtat nemohl.</p>
			<p class="MLP_text ParaOverride-1">Konečně jsem měl za to, že jsem důvod objevil. Slyšel jsem totiž téměř nepřestajný, chvíli blíž, chvíli vzdáleněji, chvíli tišeji, chvíli hlasitěji rozmanitý ptačí zpěv. Upřel jsem pozornost na tenhle vjem a&#160;brzy jsem poznal, že ten zpěv nevyvozují pouze ptáci, kteří sídlí poblíž lidských obydlí, ale i&#160;takoví, jejichž hlasy a&#160;štěbetání jsem znal jenom z&#160;lesů a&#160;z&#160;odlehlých křovisek. Tyhle ne tak nápadné zvuky, které jsem zaslýchal za svého pobývání v&#160;horách, které jsem však věru nebral hned na začátku příliš na vědomí, možná byly hlavní příčinou, proč jsem měl ty šálivé pocity, ačkoliv spolu s&#160;nimi tu mohlo působit i&#160;to ticho v&#160;místnosti a&#160;ten čistý vzduch. Ježto jsem teď už bedlivěji dával pozor na ono občasné ptačí štěbetání, opravdu jsem objevil, že se tu vyskytují zvuky ptáků navýsost samotářských a&#160;sídlících vždy hluboko v&#160;lesích. V&#160;obydleném a&#160;útulně zařízeném pokoji se něco takového vyjímalo zvláštně. Ježto jsem nicméně teď už vypátral důvod svého pocitu anebo si myslel, že jsem ho vypátral, jeho nejasnost, a&#160;tedy pouhá tušenost také vzaly z&#160;valné části za své.</p>
			<p class="MLP_text ParaOverride-1">Jak jsem se tak nepřestajně upínal k&#160;tomu ptačímu zpěvu, napadlo mě hned i&#160;něco jiného. Kdykoliv se blíží bouřka a&#160;v&#160;ovzduší pod oblohou utkvívá dusno, lesní ptactvo obvykle mlčí. Vzpomněl jsem si, že v&#160;takových chvílích jsem nezaslechl nikdy nejmenší zvuk, snad vyjma jednoho nebo dvojího zaťukání datla anebo krátkého křiku káněte, kterému zdejší venkované říkají „pršipták“. Ale i&#160;ten mlčí, když je bouřka už v&#160;bezprostřední blízkosti. Jen ptáci žijící u&#160;lidí, kteří se bouřky bojí tak jako oni, anebo ti, kteří sídlí v&#160;širé dáli a&#160;možná se obdivují, jak se bouřka majestátně přibližuje, zvěstují, že je už přímo na prahu. Tak jsem viděl vlaštovky, jak se svým bělostným peřím na břiše křižují před hustými mraky vzdouvající se bouřky, a&#160;dokonce jsem je slyšel křičet, a&#160;tak jsem viděl i&#160;skřivany se zpěvem vznášet se k&#160;temným bouřkovým mračnům. Zpěv lesních ptáků mi teď připadal pro mou předpověď bouřky jak zlé znamení. Také mi bylo nápadné, že se pořád ještě neukazují příznaky jejího propukání, ač jsem si nemyslel, že je tak vzdálená, když jsem scházel ze silnice. Slunce pořád ještě svítilo na dům, a&#160;jeho zářivé záhyby světla pořád ještě spočívaly na krásné podlaze pokoje.</p>
			<p class="MLP_text ParaOverride-1">Můj ubytovatel zřejmě zamýšlel nechat mě dlouho o&#160;samotě, nejspíš aby mi poskytl možnost klidu a&#160;pohodlí; nepřicházel totiž tak brzo, jak bych byl čekal podle toho, co říkal.</p>
			<p class="MLP_text ParaOverride-1">Když jsem tak už nějakou chvíli seděl a&#160;ta poloha mi už neskýtala tolik příjemných pocitů jako zpočátku, vstal jsem a&#160;po špičkách, abych šetřil podlahu, poodešel jsem ke stojanu s&#160;knihami, abych se podíval na ty svazky. Ale byli to téměř jenom spisovatelé. Našel jsem tu svazky Herdera, Lessinga, Goetha, Schillera, Schlegelovy a&#160;Tieckovy překlady Shakespeara, Odysseu v&#160;řečtině, pak ale i&#160;něco z&#160;Ritterových zeměpisných děl, něco z&#160;„Dějin lidstva“ Johannese Müllera a&#160;také „Výpravu do rovníkových zemí“ Alexandra a&#160;Wilhelma Humboldtových, tu jsem sice znal, ale pořád jsem si v&#160;ní rád četl. Vrátil jsem se s&#160;knihou na místo, kde jsem seděl.</p>
			<p class="MLP_text ParaOverride-1">Četl jsem si ne zrovna krátkou chvíli, a&#160;můj ubytovatel vešel dovnitř.</p>
			<p class="MLP_text ParaOverride-1">Že byl tak dlouho pryč, myslel jsem si, že se třeba i&#160;převlékl, kdyžtě tu má hosta a&#160;na sobě oblek nijak sváteční. Ale vrátil se v&#160;týchž šatech, v&#160;nichž stanul přede mnou u&#160;mřížové branky.</p>
			<p class="MLP_text ParaOverride-1">Neomluvil se, že se mnou dost dlouho nebyl, řekl, pokud jsem si už odpočal a&#160;bylo by mi vhod něco pojíst, abych šel s&#160;ním do jídelny, tam že se pro mne bude podávat na stůl.</p>
			<p class="MLP_text ParaOverride-1">Řekl jsem, že už jsem si odpočal; ale že jsem přišel, pouze abych požádal o&#160;přístřeší, ale že nechci obtěžovat s&#160;ničím jiným, zejména ne stran jídla a&#160;pití.</p>
			<p class="MLP_text ParaOverride-1">„Neobtěžujete,“ odpověděl muž, „musíte něco sníst, zejména proto že tu musíte setrvat tak dlouho, dokud se nerozhodne ta věc s&#160;bouřkou. Ježto je už poledne pryč, my však obědváme přesně v&#160;poledne a&#160;od té chvíle se nenosí už na stůl nic až do večeře, musí se pro vás, pokud nechcete čekat do večera, nosit na stůl zvlášť. Pokud jste snad už obědval a&#160;hodláte vyčkat do večera, čest domu si přesto žádá, aby se vám něco nabídlo, ať už si to vezmete, nebo ne. Pojďte proto se mnou do jídelny.“</p>
			<p class="MLP_text ParaOverride-1">Odložil jsem knihu na židli vedle sebe a&#160;chystal se jít.</p>
			<p class="MLP_text ParaOverride-1">Muž však vzal knihu a&#160;položil ji na místo na knižní stojan.</p>
			<p class="MLP_text ParaOverride-1">„Odpusťte,“ řekl, „je u&#160;nás zvykem, že knihy, které jsou na stojanu, aby kdokoliv, kdo v&#160;pokoji čeká anebo v&#160;něm tak nebo onak pobývá, mohl si příležitostně a&#160;podle libosti něco přečíst, po použití knihu zase položí na stojan, aby si pokoj zachoval podobu, jaká mu přísluší.“</p>
			<p class="MLP_text ParaOverride-1">Nato otevřel dveře a&#160;vybídl mě, ať jdu před ním do jídelny, kterou jsem znal.</p>
			<p class="MLP_text ParaOverride-1">Když jsme do ní vešli, viděl jsem, že je prostřeno na výsostně krásném bílém plátně, a&#160;příbor a&#160;nádobí pouze pro jednoho, že je na stole zavařované ovoce, víno, voda a&#160;chléb a&#160;v&#160;jedné nádobě drcený led, aby se mohl dát do vína. Svůj tlumok a&#160;hůl z&#160;trnkového kmene jsem už neviděl, klobouk však pořád ještě visel na svém místě. Můj společník z&#160;kapsy svých šatů vyňal&#160;– jak jsem měl za to&#160;– stříbrný zvoneček a&#160;zaklinkal. Ihned se objevila děvečka a&#160;přinesla pečené kuře a&#160;krásný hlávkový salát, červeně kropenatý.</p>
			<p class="MLP_text ParaOverride-1">Hostitel mě vybídl, abych se posadil a&#160;jedl.</p>
			<p class="MLP_text ParaOverride-1">Že mi to všechno nabídl tak přátelsky, přijal jsem. Ačkoliv jsem skutečně už jednou jedl, bylo to před polednem a&#160;od té doby mi tím putováním zase už vyhládlo. A&#160;tak jsem vychutnával, co se mi předložilo.</p>
			<p class="MLP_text ParaOverride-1">Můj ubytovatel se posadil ke mně, dělal mi společnost, ale nic nejedl a&#160;nepil.</p>
			<p class="MLP_text ParaOverride-1">Když jsem dojedl a&#160;odložil příbor a&#160;odsunul talíř, nabídl se, ne­jsem-li příliš unavený, že mě zavede do zahrady.</p>
			<p class="MLP_text ParaOverride-1">Souhlasil jsem.</p>
			<p class="MLP_text ParaOverride-1">Znovu zaklinkal zvonečkem, vydal rozkaz, aby se sklidilo ze stolu, a&#160;nejen chodbou, kterou jsme do jídelny přišli, ale i&#160;jinou, vydlážděnou obyčejnými kameny, mě dovedl do zahrady. Na bílých vlasech měl teď malou prolamovanou čepičku, jakou rádi nasazují dětem, aby se jim do ní kučery zachytily jako do sítě.</p>
			<p class="MLP_text ParaOverride-1">Když jsme vyšli ven z&#160;domu, viděl jsem, že co jsem jedl, slunce přestalo svítit na dům, předhonila ho bouřková hradba. Na zahradě i&#160;na celém kraji spočíval teplý suchý stín, jaký se v&#160;takových si­tuacích vždy objevuje. Ale bouřková hradba, co jsem byl v&#160;domě, ta se změnila jen málo a&#160;neskýtala naději na to, že déšť nějak brzo propukne.</p>
			<p class="MLP_text ParaOverride-1">Rozhlédl jsem se a&#160;přesvědčil se, že zahrada za domem je hodně velká. Ale nebyla to zahrada, jak si ji s&#160;oblibou budují obyvatelé měst za svými venkovskými domy anebo vedle nich, že se totiž pěstují keře a&#160;stromy, které nerodí plody anebo nesou nanejvýš plody okrasné a&#160;mezi nimi se zakládají trávníky a&#160;písčité pěšiny anebo nějaké ty vršky s&#160;květinami anebo okrouhlé květinové záhony, tohle byla zahrada, která mi připomínala sad rodičů u&#160;předměstského domu. Byla tu rozsáhlá plocha s&#160;ovocnými stromy, ty však poskytovaly ještě dost dalšího prostoru, aby se mezi ně vměstnaly keře s&#160;plody anebo takové, které mají jenom květy, a&#160;aby se tu dokonale dařilo i&#160;zelenině a&#160;květinám. Ty rostly dílem na vlastních záhonech, dílem se táhly jako ohrazení, dílem pak byly na svých vlastních prostranstvích, kde se skvěly v&#160;celé kráse. Mne takové zahrady odjaktěživa naplňují pocitem domáckosti a&#160;užitečnosti; to ty druhé na jedné straně neobmýšlí svůj dům žádným ovocem, na druhé straně ovšem nejsou vskutku ani žádný les. Co v&#160;téhle době růží mohlo kvést, to kvetlo a&#160;vonělo, a&#160;protože zrovna tkvěly na nebi těžké mraky, vůně byla daleko pronikavější a&#160;silnější. Tohle přece zase ukazovalo také na bouřku.</p>
			<p class="MLP_text ParaOverride-1">Poblíž domu se tyčil skleník. Ale směrem k&#160;cestě, po níž jsme šli, ukazoval, ne jak je dlouhý, nýbrž svou šířku. I&#160;tu šířku, kterou zčásti zakrývaly keře, odívaly růže a&#160;vypadala jako nějaký růžový altán v&#160;malém.</p>
			<p class="MLP_text ParaOverride-1">Šli jsme prostornou uličkou, která vedla prostředkem zahrady. Byla zpočátku rovná, pak se však pozvolna zvedala.</p>
			<p class="MLP_text ParaOverride-1">I&#160;v&#160;zahradě růže téměř převládaly. Buď tu a&#160;tam na vhodném místě stál jednotlivý stromek, anebo tu byly rozsazeny keře do určitých směrů, anebo se objevovaly úseky, kde měly růže k&#160;vegetování dobré podmínky a&#160;mohly se oku vyjevit v&#160;příjemném světle.</p>
			<p class="MLP_text ParaOverride-1">Skupinu velmi tmavých, téměř fialových růží obklopovala vlastní graciézní mříž, ta je zdůrazňovala anebo chránila. Všechny květy byly tak jako ty před domem vypučelé ve zvláště čistých a&#160;ryzích barvách, dokonce ty, které už odkvétaly, pořád ještě měly plátky zdravé a&#160;plné síly.</p>
			<p class="MLP_text ParaOverride-1">Na tuhle poslední okolnost jsem poukázal.</p>
			<p class="MLP_text ParaOverride-1">„Neviděl jste někdy některou z&#160;těch starých žen,“ řekl můj společník, „které za svého mládí byly velice krásné a&#160;dlouho si zachovávaly síly? Ty se podobají těmhle růžím. I&#160;když ty ženy mají už ve tváři nesčetné drobné vrásky, mezi nimi vládne půvab a&#160;velice krásná, milá barva.“</p>
			<p class="MLP_text ParaOverride-1">Odpověděl jsem, že jsem něco takového ještě nikdy nepozoroval, a&#160;šli jsme dále.</p>
			<p class="MLP_text ParaOverride-1">V&#160;zahradě vedle růží byly i&#160;jiné květiny. Na stinných místech se vyskytovaly celé záhony prvosenek. Byly nejspíš už dávno odkvetlé, ale jejich silné zelené listy svědčily o&#160;tom, že se jim věnuje velká péče. Tu a&#160;tam na osamělém místě byla lilie, a&#160;na zvláštní dřevěné koze, se zařízením, které bránilo přímému slunci, se v&#160;květináčích skvěly krásně vyrostlé karafiáty. Ještě nevykvetly, ale poupata už hodně vypučela a&#160;dávala tušit znamenité květy. Na koze mohly být zřejmě jen květy vybrané; protože když jsme poněkud popošli, uviděl jsem školku těch rostlin, založenou v&#160;dlouhých, do daleka se táhnoucích záhonech. Jinak tu byly obvyklé zahradní květiny, dílem na záhonech, dílem na malých oddělených prostranstvích, dílem za ohrazeními. Oblibě se tu zřejmě těšila zejména letní fiala, protože ta se tu vyskytovala ve velkém počtu a&#160;notně krásná, i&#160;mnoha odrůdami. Její vůně se blaživě nesla povětřím. Viděl jsem, že se tahle květina pěstuje i&#160;v&#160;květináčích a&#160;rozestavuje se na výhodných místech. Jaké tu měli cibulkovité rostliny, hyacinty, tulipány a&#160;podobně, to jsem zjistit nemohl, ježto doba těchhle květin byla dávno pryč.</p>
			<p class="MLP_text ParaOverride-1">Pryč byla i&#160;doba květinových křovin a&#160;stály u&#160;cesty anebo tam, kde je vysadili, jen se svými zelenými listy.</p>
			<p class="MLP_text ParaOverride-1">Širé a&#160;větší prostory než květiny zaujímala zelenina. Mezi zeleninovými plochami a&#160;po jejich bocích se táhly plantáže jahod. Těm se zjevně věnovala zvláštní péče, zhusta byly uvázané a&#160;měly na sobě plechové štítky, na kterých byly jejich názvy.</p>
			<p class="MLP_text ParaOverride-1">Na několika stromech jsem postřehl drobné dřevěné skříňky, tu na kmeni, tu na větvích. U&#160;nás na vysočině se takové přístřešky zřizují pro špačky, aby si v&#160;nich postavili hnízdo. Zdejší přístřešky byly ovšem jiné. Chtěl jsem se zeptat, ale v&#160;průběhu rozhovoru jsem na to zase zapomněl.</p>
			<p class="MLP_text ParaOverride-1">Jak jsme tak procházeli zahradou, zvláště z&#160;její křovinaté části jsem slyšel ptačí hlasy, jaké jsem zaslechl v&#160;pokoji, kde jsem předtím čekal, byly ovšem zřetelnější a&#160;jasnější. Ještě jedna věc mi byla nápadná, když jsme proputovali valnou část zahrady; nepostřehl jsem žádné škody od housenek. Když jsem putoval krajem, zahlédl jsem je, i&#160;když nijak nebily do očí, protože nebyly nijak velké a&#160;nebylo se nutno obávat, že se nevydaří ovoce. Když jsem viděl, jak svěží je listí v&#160;téhle zahradě, housenky mi znovu vytanuly na mysli. Proto jsem si listí prohlížel bedlivěji a&#160;zdálo se mi, že je i&#160;dokonalejší než jinde, zelené listy byly větší a&#160;tmavší, vždycky celé, a&#160;zelené třešně a&#160;malá jablíčka a&#160;hruštičky se mezi nimi vyjímaly notně zdravě. Touhle skutečností jsem zpozorněl a&#160;prohlížel jsem si bedlivěji i&#160;zelí, které rostlo nedaleko od cesty. Jediné holé žebro neprozrazovalo, že by tu byla hryzala housenka běláska. Listy byly celé a&#160;krásné. Umínil jsem si, že příležitostně se svému společníkovi zmíním, co jsem vypozoroval.</p>
			<p class="MLP_text ParaOverride-1">Mezitím jsme došli až na konec plantáží, a&#160;tady začínal trávník, stoupal strměji, zpočátku na něm byly stromy, dál nahoře však už se táhl holý.</p>
			<p class="MLP_text ParaOverride-1">Šli jsme po něm vzhůru.</p>
			<p class="MLP_text ParaOverride-1">Když jsme vyšli dost vysoko a&#160;stromy už nebránily ve výhledu, na chvilku jsem se zastavil a&#160;díval se na oblohu. Můj společník se rovněž zarazil. Bouřka už se tyčila nejenom na západní straně, nýbrž všude. Zaslechli jsme i&#160;vzdálené hřmění, a&#160;to se opakovalo častěji. Zaslechli jsme to hned na západní straně, hned v&#160;nadhlavníku, hned zas na místech, která jsme nedokázali určit. Můj člověk si svou věcí byl určitě naprosto jistý; protože jsem viděl, jak v&#160;zahradě dělníci velmi horlivě čerpají vodu ze studní, načež ji z&#160;okovů vylévají do struh probíhajících celou zahradou; z&#160;nich voda teče do nádržek. Viděl jsem i&#160;dělníky, kteří chodili k&#160;nádržkám, z&#160;nich si nabírali vodu do konví a&#160;rozlévali ji na rostliny. Tohle konání mě velice zaujalo, ale neříkal jsem vůbec nic a&#160;můj společník také mlčel.</p>
			<p class="MLP_text ParaOverride-1">Když jsme tak krátce postáli, stoupali jsme po trávníku zase dál vzhůru a&#160;vposledku dost příkře.</p>
			<p class="MLP_text ParaOverride-1">Konečně jsme dospěli na nejvyšší místo a&#160;tím i&#160;na konec zahrady. Za ním se půda opět mírně svažovala. Tady se tyčila hodně vysoká třešeň, nejmohutnější strom v&#160;zahradě, možná i&#160;nejmohutnější ovocný strom v&#160;kraji. Kolem kmene stromu byla postavená dřevěná lavička, která měla před sebou do všech světových stran čtyři stoly, aby si tu člověk mohl odpočinout, prohlédnout si krajinu anebo si číst a&#160;psát. Na tom místě bylo vidět skoro na všechny strany oblo­hy. Velice dobře jsem si pamatoval, že jsem na svých dřívějších putováních tenhle strom vídal ze silnice anebo z&#160;jiných míst. Jevil se jako tmavý výrazný bod korunující nejvyšší místo v&#160;krajině. Za jasných dnů odtud dojista byl vidět celý horský hřeben na jihu, teď však nebylo lze uzřít z&#160;toho nic, protože všechno se slévalo do jedné jediné bouřkové hmoty. Na půlnoční straně se jevilo jakési přívětivé pohoří, a&#160;za ním podle mého odhadu určitě bylo městečko Otrčná.</p>
			<p class="MLP_text ParaOverride-1">Na chvilku jsme se posadili na lavičku. Vypadalo to, že kolem tohohle místečka nikdo nemůže projít, aby si nesedl a&#160;trochu se neporozhlédl; tráva kolem dokola stromu byla totiž udupaná, až vykukovala holá hlína, jako kdyby kolem stromu vedla cesta. Lidé se tedy na tomhle místě nejspíš rádi scházeli.</p>
			<p class="MLP_text ParaOverride-1">Jen malou chvilku jsme odpočívali, a&#160;uviděl jsem, že z&#160;nepříliš vzdálených keřů a&#160;stromů vychází nějaká postava a&#160;stoupá k&#160;nám nahoru. Když ten člověk přišel trochu blíž, poznal jsem, že je to jakási směs chlapce a&#160;jinocha. Chvílemi by si člověk myslel, že ten příchozí je venkoncem jinoch, a&#160;chvílemi zas, že je to ještě venkoncem chlapec. Měl na sobě jakési modře a&#160;bíle pruhované plátěné šaty, na krku neměl nic a&#160;na hlavě také nic než hustou spoustu hnědých kučer.</p>
			<p class="MLP_text ParaOverride-1">Když došel až k&#160;nám, řekl: „Vidím, že se zaobíráš nějakým neznámým mužským, nebudu tě tedy rušit a&#160;sejdu zas do zahrady.“</p>
			<p class="MLP_text ParaOverride-1">„Udělej to,“ řekl můj společník.</p>
			<p class="MLP_text ParaOverride-1">Chlapec se mi rychle a&#160;zlehka uklonil, otočil se a&#160;scházel zpátky týmž směrem, kterým předtím přišel.</p>
			<p class="MLP_text ParaOverride-1">Ještě jsme chvíli seděli.</p>
			<p class="MLP_text ParaOverride-1">Na obloze se zatím změnilo jen málo. Tkvěla tu táž pokrývka mračen a&#160;slyšeli jsme totéž hřmění. Jen proto, že pokrývka ztmavla, tu a&#160;tam bylo teď zahlédnout i&#160;blesk.</p>
			<p class="MLP_text ParaOverride-1">Po nějaké době řekl můj společník: „Vaše výprava asi nemá cíl, jakému by bylo na závadu několikahodinové zdržení anebo jednodenní nebo několikadenní.“</p>
			<p class="MLP_text ParaOverride-1">„Je to, jak jste říkal,“ odpověděl jsem, „mým cílem je hovět vědeckému usilování, seč mé síly budou stačit, a&#160;vedle toho, a&#160;to rovněž nepovažuji za nedůležité, kochat se životem ve volné přírodě.“</p>
			<p class="MLP_text ParaOverride-1">„To poslední věru není rovněž málo důležité,“ opáčil soused, „a že jste prozradil, jaký je cíl vaší výpravy, budete jistě souhlasit, nabídnu-li vám, abyste dnes už v&#160;cestě nepokračoval a&#160;strávil noc v&#160;mém domě. Pokud byste si snad poté přál pobýt u&#160;mě i&#160;zítra i&#160;třeba dalších několik dnů, je pouze na vás tak učinit.“</p>
			<p class="MLP_text ParaOverride-1">„Chtěl jsem, i&#160;kdyby bouřka trvala dlouho, přesto se ještě dnes vydat dál do Rákosce,“ řekl jsem. „Ježto si však vedete vůči nezná­mému pocestnému tak přátelsky, rád řeknu ano na to, strávit dnešní noc u&#160;vás v&#160;domě, a&#160;jsem vám za něco takového vděčný. Co bude zítra, o&#160;tom se nemohu teď ještě rozhodnout, protože ráno ještě nenastalo.“</p>
			<p class="MLP_text ParaOverride-1">„Tak jsme se tedy o&#160;nadcházející noci dohodli, tak jak jsem si to hned myslel,“ řekl můj společník. „Asi jste si všiml, že váš tlumok a&#160;vaše tulácká hůl už nejsou v&#160;jídelně, když jste do ní vešel.“</p>
			<p class="MLP_text ParaOverride-1">„Opravdu jsem si toho všiml,“ odpověděl jsem.</p>
			<p class="MLP_text ParaOverride-1">„Obojí jsem dal odnést do vašeho pokoje,“ řekl muž, „protože jsem už tušil, že tuhle noc strávíte u&#160;nás v&#160;domě.“</p>
		</div>
</body>
</html>