<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pozdni_leto-16</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pozdni_leto-16" xml:lang="cs-CZ">
		<div class="Z-kladn--textový-r-meček">
			<p id="_idParaDest-15" class="MLP_uroven2_kapitola ParaOverride-1">Oznámení</p>
			<p class="MLP_text_bez1radku ParaOverride-1">Doma mě ještě nečekali, protože jsem jim dal dopisem zprávu, že se svým hostitelem podniknu malou výpravu do jednoho starobylého kostela. Také si představovali, že se ještě jednou vydám na místo, kde jsem ve velehorách pobýval, a&#160;že na zpáteční cestě nějaký čas pobudu ve Hvězdném dvoře. Mýlili se však; ač jsem totiž byl tam i&#160;onde, nebyl jsem nikde dlouho; a&#160;srdce na mne naléhalo, abych svým nejbližším vyznal, jak si stojí mé záležitosti. Když jsem to udělal, byli dojati daleko méně, než jsem očekával. Měli radost, ale jak říkali, věděli, že to tak bude, ba to, že se věci budou teď takto vyvíjet, tušili prý už celé roky. V&#160;Růžovém domě a&#160;ve Hvězdném dvoře, prohlásili, by se ke mně nebyli asi chovali tak přátelsky a&#160;laskavě, kdyby mě neměli rádi a&#160;kdyby i&#160;to, co se teď událo, nepovažovali za věc milou, jejíž známky se přece určitě daly tušit, už když se rodila. Jakkoli mi tenhle názor byl příjemný, protože vyjevoval, jak o&#160;mně smýšlejí mí blízcí, přesto jsem si nemohl nemyslet, že takhle vidí celou záležitost pouze mí blízcí, prostě proto, že to jsou mí blízcí, a&#160;že mě také proto považují za hodného přijetí mezi ony příbuzné. Já jsem to ovšem viděl jinak, protože jsem znal Natálii a&#160;její okolí a&#160;byl jsem s&#160;to vytušit, jakou má cenu. To, co mě potkalo, nemohl jsem nepovažovat než za štěstí, které mi přivedl v&#160;ústrety příznivý osud; a&#160;musel jsem se snažit, abych takového štěstí byl víc a&#160;více hoden.</p>
			<p class="MLP_text ParaOverride-1">Otec řekl, že je všechno dobré, matka v&#160;rozlítostnělém a&#160;radostném rozpoložení trousila znovu a&#160;znovu výroky, že pro svazek tak závažný není vůbec nic zchystáno; sestra na mne zhusta pohlížela zadumaně a&#160;přemítavě.</p>
			<p class="MLP_text ParaOverride-1">Vyslovil jsem naléhavou prosbu, aby rodiče stáli při mně a&#160;já to, co je v&#160;současné situaci nezbytné učinit, udělal co nejpřípadněji, a&#160;také jsem projevil přání vykonat nějakou větší cestu, tak jak to mínil otec.</p>
			<p class="MLP_text ParaOverride-1">„Nezbytných je několik věcí,“ řekl otec. „Především, mám za to, očekává se, že se tví rodiče seznámí s&#160;onou rodinou; protože by nebylo vhodné, aby se rodina nevěstina rodině ženichově představovala první. Krom toho mi tvůj hostitel prokázal leccos příjemného, a&#160;já mu to dosud nemohl oplatit. Nadto ti musí tvůj hostitel oznámit některé věci, jež považuje za nezbytné; a&#160;konečně měl bys opravdu, tak jak po tom sám toužíš, vykonat větší cestu, abys přinejmenším obecně poznal blíže lidi a&#160;svět. Co budou dělat tvé protějšky, je jejich věc, a&#160;my tady musíme vyčkat. Naší záležitostí teď je udělat to, co je naší povinností, tak abychom se ani nedrali do popředí, ani aby se stalo něco, co by vzbuzovalo dojem, že si málo vážíme toho, co se nám tímto svazkem naskýtá. Myslím, že nejpřirozenější pořadí by bylo tohle: Nejdřív si musíš poslechnout přítelovo vyjádření, protože ti to už bezvýhradně nabízel. Pak se s&#160;tvou matkou vydám k&#160;matce tvé nevěsty a&#160;při té příležitosti zajdu za tvým hostitelem. A&#160;konečně můžeš navrhnout, že bys rád podnikl tu cestu, aby sis prohloubil vzdělání. Protože však tvůj hostitel sám jednou řekl, že než se ti vyjádří, měl bys dojít většího klidu, a&#160;protože by na druhé straně nebylo slušné nějak příliš naléhat, nemůžeš se teď sebrat, rovnou za ním jít a&#160;požádat ho, ať se vysloví, ty musíš nechat uplynout nějaký čas a&#160;zajet za ním později, možná v&#160;zimě. On tak také uvidí, že nejsi na jedné straně vtíravý a&#160;že na druhé straně, když za ním přijedeš v&#160;tu neobvyklou roční dobu, přesto dáváš najevo touhu pohnout se svou záležitostí. A&#160;abys bezpečněji došel nezbytného klidu, navrhuji ti, aby ses se mnou vydal na malou cestu do kraje, kde jsem se narodil, vyjedeme zakrátko. Až pak v&#160;zimě přijedeš za svým hostitelem, můžeš mu vyřídit naše pozdravy a&#160;říci mu, že až začne krásnější roční doba, zajedeme za ním a&#160;požádáme pro tebe o&#160;ruku dcery jeho přítelkyně.“</p>
			<p class="MLP_text ParaOverride-1">Všichni s&#160;tím návrhem naprosto souhlasili. Zejména se radovala matka, když slyšela, že otec zcela spontánně přišel na ten záměr s&#160;cestou, jehož smysl by byla vůbec neuhodla.</p>
			<p class="MLP_text ParaOverride-1">„Musím se cvičit,“ opáčil otec, „když mám na jaře vyjet na Vy­sočinu až těsně k&#160;horám, vydat se na cestu, která nás přivede rovněž do Růžového dvora a&#160;bůhví kam až daleko; protože pokud lidi, kteří jsou věčně doma, popadne chuť vandrovat, pak jejich cestování nebere konce a&#160;jezdí od kraje ke kraji.“</p>
			<p class="MLP_text ParaOverride-1">Já však na to řekl: „Protože Klotylda ještě nikdy neviděla hory, protože v&#160;téhle celé záležitosti je téměř úplně odstrčená, protože jsem jí vždycky sliboval, že ji dovezu do hor, a&#160;protože možná splně­ní tohohle slibu zase budu muset odsunout, kdyžtě se vydám na tu delší cestu, navrhuji jí, aby až budu s&#160;otcem z&#160;té naší kratší cesty zpátky, strávila se mnou část podzimu ve velehorách. Podzimní dny, i&#160;ty v&#160;pozdním podzimu, jsou v&#160;horách většinou velice krásné a&#160;uvidíme v&#160;tom průzračnějším vzduchu dále, než se často dá vidět v&#160;dusném a&#160;na bouřky bohatém období měsíců června anebo července.“</p>
			<p class="MLP_text ParaOverride-1">Klotylda přijala ten návrh s&#160;radostí a&#160;já jsem jí slíbil, že jí v&#160;době, která uplyne do odjezdu s&#160;otcem, rád vysvětlím, co všechno bude potřebovat stran šatů a&#160;ostatních věcí na výpravu do hor, a&#160;které věci si může přichystat, až budu pryč.</p>
			<p class="MLP_text ParaOverride-1">„Pokud musím nabýt klidu, abych si poslechl vyjádření svého přítele,“ dodal jsem, „pak tyhle cesty mohou být k&#160;tomu nejlepším prostředkem.“</p>
			<p class="MLP_text ParaOverride-1">Otec a&#160;matka byli s&#160;mým návrhem nadmíru spokojeni. Matka řekla pouze, že bude Klotyldě pomáhat s&#160;přípravami a&#160;zejména že dohlédne, aby bylo po ruce všechno, co patří k&#160;ochraně zdraví.</p>
			<p class="MLP_text ParaOverride-1">Opáčil jsem, to že je výtečné a&#160;že i&#160;já po cestě zařídím všechno, aby Klotyldino zdraví pak nedošlo újmy.</p>
			<p class="MLP_text ParaOverride-1">Druhý den jsme skutečně začali probírat, které věci bude Klo­tylda na cestu potřebovat. Klotylda se čile dala do pořizování. Načrtl jsem seznam nezbytností a&#160;ten jsem postupně doplňoval. Když uplynul nějaký čas, měl jsem za to, že je seznam už víceméně úplný a&#160;že teď už se stěží něco podstatného opomene.</p>
			<p class="MLP_text ParaOverride-1">Zatím zvolna nastal den, kdy jsem měl s&#160;otcem odjet.</p>
			<p class="MLP_text ParaOverride-1">Časně ráno jsme se usadili v&#160;lehkém cestovním kočáře, který otec používal vždy, když musel urazit delší vzdálenosti. Teď už dlouho z&#160;přístřešku pro kočáry nevyjel. Na matčin rozkaz jej několik dnů před odjezdem ti, kdo se v&#160;tom vyznali, podrobili bedlivé prohlídce, jestli nemá nějaké skryté vady, které by nám mohly přivodit takovou nebo onakou újmu. Když všichni souhlasně prohlásili, že tomu tak není, byla spokojená. Měli jsme poštovní koně, ty jsme měnili na příslušných zastávkách, a&#160;tam jsme vždycky pobyli tak dlouho, jak nám bylo milé. Každý večer otec pokaždé dal zastavit ještě za denního světla, obstaral se nocleh a&#160;před večeří jsme si ještě vyrazili na procházku. V&#160;těch dnech, kdy jsem s&#160;otcem trávil víc hodin jednu po druhé, než tomu bylo kdy předtím, promlouval jsem s&#160;ním i&#160;víc než kdy jindy. Bavili jsme se o&#160;věcech umění; otec mi vyprávěl o&#160;svých obrazech, řekl mi leccos, co jsem dosud nevěděl, o&#160;tom, jak je získal, a&#160;vyslovoval se v&#160;dobrém o&#160;jejich umělecké hodnotě, došel ke svým kamenům a&#160;leccos mi o&#160;nich vyložil; povídali jsme si o&#160;knihách, které nám oběma byly dobře známy, dohadovali jsme se o&#160;jejich hodnotě, buď o&#160;literární, nebo o&#160;vědecké, a&#160;připomínali jsme si navzájem části obsahu; mluvili jsme i&#160;o&#160;událostech doby a&#160;o&#160;stavu našeho státu. Otec mi posléze vyprávěl o&#160;svých obchodních záležitostech a&#160;seznamoval mě s&#160;podstatou a&#160;s&#160;postavením svého podniku. Ukazoval mi části krajiny, kterou jsme projížděli, a&#160;informoval mě o&#160;osudech nejedné rodiny, která v&#160;tom anebo onom úseku téhle končiny bydlela. Takhle jsme čtvrtého dne dorazili na místo, které jsme si stanovili. Ta krajina mi byla naprosto neznámá, protože na svých putováních jsem sem nikdy nedorazil.</p>
			<p class="MLP_text ParaOverride-1">Na okraji lesa, který ohraničuje sever našeho kraje, táhne se údolí, které kdysi bylo lesem a&#160;teď ve své náruči hýčkalo roztroušené domky, jednotlivá pole, louky skály, rokle a&#160;řinoucí se vody. Jeden z&#160;domků, zpola ztesaný ze dřeva a&#160;zpola vyzděný, byl otcovo rodné stavení. Bylo na kraji lesíka, jehož předchůdcem byl rozsáhlý les, který kdysi pokrýval celou tuhle končinu. K&#160;západu je zakrývala skupina rozlehlých a&#160;hustě u&#160;sebe rostoucích buků, takže mu větry odsud nemohly nijak vadit, k&#160;východu je zaštiťovala skála, na sever rozlehlý pás lesa a&#160;na jih hledělo na nikoliv nepodstatné veliké louky a&#160;pole, jejichž výnosnost stran obilí byla malá, stran pícnin mimořádná, takže i&#160;stáda tu byla hojnější. Zajeli jsme do hostince v&#160;údolí, dali vyložit naše cestovní věci, zamluvili si příbytek na několik dnů a&#160;poté jsme zavítali k&#160;hodně vzdáleným příbuzným, kteří teď obývali dům, z&#160;něhož pocházel otec. Bylo k&#160;polednímu. Přijali nás velice přátelsky, když jsme se prohlásili, a&#160;chtěli, abychom si dali zavazadla přenést k&#160;nim a&#160;bydleli u&#160;nich. Teprve na důtklivé otcovy námitky, že bychom je připravili o&#160;pohodlí a&#160;sami žádné nezískali, ustoupili a&#160;už pouze žádali, abychom u&#160;nich zůstali na nadcházející oběd, s&#160;čímž jsme souhlasili.</p>
			<p class="MLP_text ParaOverride-1">Když jsme usedli ve velké obývací světnici, ukázal mi otec prostorný javorový stůl, u&#160;něhož kdysi on a&#160;jeho sourozenci jídali. Stůl už byl starý, ale otec říkal, že stojí ještě v&#160;témž rohu, svítí na něj dvě okna a&#160;září slunce, které padá dovnitř, jako kdysi. Ukázal mi svou někdejší ložnici, která byla vedle světnice. Pak jsme vyšli z&#160;jizby, ukázal mi schodiště, jež ústilo do dřevěného průchodu, který vedl kolem celého dvora, a&#160;studnu, jejíž průzračná voda pořád ještě vytékala do žulového koryta; to dal postavit už jeho pradědeček, ukázal mi chlév, stodolu a&#160;za ní lesní cestu, po níž, ještě téměř dítě, s&#160;holí v&#160;ruce odešel z&#160;domova, aby si hledal štěstí v&#160;cizině. Dokonce jsme si vyšli do kraje a&#160;tam jsme se procházeli. Otec se často zastavoval a&#160;rozpomínal se ještě na různé ovoce, které tehdy rostlo na rozličných místech, když s&#160;tabulkou, na níž byla červená a&#160;černá písmena, chodil do čtvrthodiny vzdáleného dřevěného domku, co stál u&#160;silnice, obklopovaly jej buky a&#160;byla v&#160;něm škola pro všechny děti v&#160;údolí. Otec říkal, že to všechno je ještě jako za dob jeho dětství, stejná ohraničení, stejné úzké polní pěšiny a&#160;tytéž vodní příkopy a&#160;studniční strouhy. Říkal, že mu připadá, jako kdyby na louce rostly dokonce tytéž květy arniky, na které se díval jako chlapec, a&#160;když mě dovedl ke kamennému vršku, který byl na kraji polí, větve maliní se vzpínaly vzhůru, ostružiny samý trn se vinuly kolem kamenů a&#160;všude bujelo jahodové listí, stejné, jako když ještě jako chlapec jahody trhával. Od kamenného pahorku jsme odešli na prostou stravu, kterou jsme pojedli s&#160;příbuznými. Po jídle jsme se s&#160;nynějším majitelem prošli po všech usedlostech. Otec říkal, tam že jeho otec oral, vláčel, kopal, tady že jeho matka se sestrou, s&#160;děvečkou a&#160;s&#160;nádeníky sklízeli seno, tam že krávy a&#160;kozy chodily do lesa, tak jako tam chodí teď, a&#160;jeho nejbližší že vypadali, tak jako vypadají zdejší lidé teď.</p>
			<p class="MLP_text ParaOverride-1">Když jsme se vrátili, rozloučili jsme se, otec poděkoval za po­hoštění a&#160;řekl, že k&#160;večeru ještě do domku zajde.</p>
			<p class="MLP_text ParaOverride-1">Když jsme byli v&#160;pokoji v&#160;hostinci, otec otevřel zavazadlo a&#160;vyndal z&#160;něho rozličné věci, které byly určeny pro obyvatele domku, v&#160;němž jsme jedli. Nikdy mi předtím neřekl, jaké že obyvatele zastihneme v&#160;domku jeho rodičů, dojista to ani sám dobře nevěděl. Neměl jsem tedy pohotově žádné dárky. Otec však myslel i&#160;na tuhle okolnost, dal mi několik věcí, zejména látky, drobné šperky a&#160;podobně, a&#160;měl jsem je rozdat, až večer zajdeme do domku. Nechtěl brát dárky s&#160;sebou hned poprvé, když jsme přišli na návštěvu, protože považoval za nevhodné, aby vešel do domu obtížen dary a&#160;rovnou ze sebe vysypal: „Myslím, že tohle považujete za nejdůležitější.“ Teď však jim už byl cosi dlužen a&#160;mohl vyjádřit vděk za hezké přijetí.</p>
			<p class="MLP_text ParaOverride-1">Když jsme v&#160;domku rozdali dárky a&#160;sklidili za ně radost a&#160;díky těch, kdo je přijali, což byli dva manželé středních let a&#160;jejich dva synové, jedna dcera a&#160;jedna věkovitá babička&#160;– sloužícího a&#160;dvě děvečky nepočítaje&#160;–, nastala mezitím noc, a&#160;my se vrátili do naší ubytovny.</p>
			<p class="MLP_text ParaOverride-1">Pobyli jsme v&#160;té končině ještě čtyři dny. Otec spolu se mnou zašel na nejedno místo, které si kdysi zamiloval, k&#160;malému jezeru, na jedno skalisko, z&#160;něhož byl krásný rozhled, na jednu zahradu u&#160;jednoho nepříliš dalekého stavení podobajícího se zámku, do oné dřevěné školy a&#160;především do kostela vzdáleného půldruhé hodiny cesty, jenž byl pro celé údolí dům boží a&#160;kolem něhož se rozkládal hřbitov, kde odpočíval jeho otec a&#160;jeho matka. Bílá mramorová tabulka, kterou tu dal spolu s&#160;bratrem umístit, ctila jejich památku. Jinak otec skoro v&#160;každou denní dobu také chodil po pěšinách v&#160;polích a&#160;v&#160;lese.</p>
			<p class="MLP_text ParaOverride-1">Druhého dne jsme se vydali nazpátek k&#160;naší rodině. Časně zrána jsme ještě zašli za svými příbuznými. Tak jak to u&#160;venkovanů v&#160;takových případech bývá, oblékli se krásněji než jindy a&#160;očekávali nás. Srdečně jsme se rozloučili. Slíbil jsem, ježto jsem beztak byl zvyklý na různé putování a&#160;zajel už do nejednoho kraje, že přijedu znovu i&#160;sem a&#160;zavítám do malého domku častěji. Otec řekl, že možná zase přijede, anebo také ne, jak už to v&#160;takovém věku bývá. Člověk musí čekat, co bůh dopustí. Ti lidé šli s&#160;námi do hostince a&#160;zůstali tu, dokud jsme nenastoupili do kočáru. Z&#160;toho, co říkali na rozloučenou, a&#160;z&#160;jejich děkování jsem poznal, že jim otec dojista dal i&#160;notnou částku peněz. Dlouho se dívali za námi.</p>
			<p class="MLP_text ParaOverride-1">Když jsme odjížděli, otec byl zpočátku vážný a&#160;skoupý na slovo, nejspíš mu bylo těžko u&#160;srdce. Pak se mezi námi znovu rozvinula debata, jakou jsme vedli při cestě sem.</p>
			<p class="MLP_text ParaOverride-1">Navečer třetího dne po odjezdu jsme byli už zase doma v&#160;rodném městě.</p>
			<p class="MLP_text ParaOverride-1">Matka byla velmi potěšena, že otci ten jedenáctidenní pobyt na čerstvém vzduchu tak prospěl. Nejenom že mu líce krásně zruměněly, byly teď plnější a&#160;oči daleko jasnější, než když pořád civí na písemnosti ve své kanceláři.</p>
			<p class="MLP_text ParaOverride-1">„To jsou než počáteční účinky a&#160;důsledky podnětů na tělesné orgány, jaké skýtá změna,“ řekl otec, „průběhem doby si krev, svaly a&#160;nervy na svěží vzduch a&#160;na pohyb zvyknou a&#160;tvář už nebude tak ruměnět a&#160;oči zas naběhnou. Ovšem hodně pobytu na svěžím vzduchu a&#160;řádný pohyb, do něhož se nebudou vtírat žádné starosti, bude mít daleko příznivější vliv na zdraví než neustálé vysedávání v&#160;místnostech a&#160;poddávání myšlenkám na budoucnost. Také si jednou, a&#160;kdo ví, jak blízko je ta doba, budeme vychutnávat takové štěstí a&#160;pořádně se z&#160;něho budeme radovat.“</p>
			<p class="MLP_text ParaOverride-1">„Budeme se radovat, jestli si ho budeš ty vychutnávat,“ opáčila matka, „ty ho postrádáš nejvíc, a&#160;ty ho také nejvíc potřebuješ. My ostatní můžeme zajít do naší zahrady a&#160;do okolí města, ty se pořád utíkáš do té své šeré jizby. Kdyžs to ale říkal už tolikrát, snad to jednou bude pravda.“</p>
			<p class="MLP_text ParaOverride-1">„Bude to jednou pravda, matko,“ odpověděl jí otec, „bude to jednou pravda.“</p>
			<p class="MLP_text ParaOverride-1">Otočila se k&#160;nám, měli jsme potvrdit, že otec nikdy nevypadal tak zdravě a&#160;tak vesele jako po té krátké cestě.</p>
			<p class="MLP_text ParaOverride-1">Uznali jsme to.</p>
			<p class="MLP_text ParaOverride-1">Teď se však muselo také pomýšlet ještě na další cestu, protože v&#160;tomhle roce se v&#160;létě cestovalo, a&#160;my ji museli podniknout, mou a&#160;Klotyldinu výpravu do hor. Už tu byl podzim, jak jsem mohl postřehnout na listí buků u&#160;otcova rodného domku, které užuž nabývalo rudé barvy, než opadá. Už nebylo možné ztrácet čas.</p>
			<p class="MLP_text ParaOverride-1">Pro Klotyldu přípravy skončily, já žádné nepotřeboval, protože jsem byl pořád zchystaný, a&#160;tak jsme se mohli bezodkladně vydat na svou domluvenou výpravu.</p>
			<p class="MLP_text ParaOverride-1">Matka mi velice kladla na srdce, aby se sestře nic nepřihodilo, otec řekl, abychom si užívali volného času zcela podle svého uvážení, a&#160;tak když vyšlo jasné podzimní slunce, vyjeli jsme z&#160;brány našeho domu.</p>
			<p class="MLP_text ParaOverride-1">Nechtěl jsem sestru, protože podnikala svou první větší cestu, vystavovat kontaktu s&#160;jinými lidmi v&#160;nějakém společném kočáře, ježto člověk nemohl dopředu vědět, jaké to budou povahy a&#160;jak se budou chovat; proto jsem dal přednost tomu, jet tak dlouho s&#160;poštovními koňmi, jak se mi to bude zdát vhodné, a&#160;poté způsob dalšího našeho pohybu v&#160;horách stanovit podle takové nebo onaké situace. Takovýto způsob cestování měl ještě tu výhodu, že jsem mohl zastavit, kde se mi zachtělo, a&#160;že jsem mohl sestře leccos vysvětlit a&#160;nemusel jsem při tom brát ohledy na nikoho, kdo by u&#160;toho výkladu byl svědkem. Také jsme si v&#160;našich sourozeneckých debatách o&#160;naší rodině, o&#160;našem domě a&#160;o&#160;dalších věcech mohli vést svobodně podle toho, v&#160;jakém jsme byli duševním rozpoložení. Takhle jsme jeli dva dny. Dopřával jsem sestře častěji odpočinek, ježto nebyla zvyklá na nepřetržitou jízdu, a&#160;končil jsem naši denní cestu vždy ještě dlouho před večerem. Viděli jsme horstva, jak ubíhají podle nás ve vzdálenosti pouhých několika mil, jako kdyby jela s&#160;námi; ale jejich jednotlivé části tentokrát nebyly tak důležité. Bylo pro mne navýsost líbezné vidět, že sestřina postava je v&#160;kočáře vedle mne; vidět její sličnou tvář a&#160;vnímat její dech. Její sesterský projev a&#160;svěžest, s&#160;níž do své dokonale průzračné duše přijímá všechno, co je pro ni nové, působilo na mne nevýslovně blaživě.</p>
			<p class="MLP_text ParaOverride-1">Dopoledne třetího dne jsem ji nechal odpočívat. Na odpoledne jsem najal vůz a&#160;z&#160;poštovní silnice jsme se vydali rovnou vstříc horám. Jízda to byla příjemná a&#160;provázela nás veselá nálada a&#160;oddávali jsme se rozmanitým debatám. Když se nám vynořovaly v&#160;ústrety modré hory v&#160;průzračném vzduchu, který měl mléčně nazelenalý třpytný nádech, Klotyldě oči zářily radostněji a&#160;radostněji a&#160;tvář měla zaujatě upřenou na končinu, jíž jsme projížděli. Tak jako otci i&#160;jí po té třídenní cestě zruměněly něžné líce a&#160;oči se jí více leskly. Tak jsme posléze dojeli do osady, kterou jsem už předtím vybral k&#160;noclehu. Kolem tu s&#160;hukotem protékala zelená Kožina se svými horskými vodami a&#160;ten hukot ještě stupňoval jez šikmo řečištěm. Zalesněné svahy už začínaly zvedat své dlouhé hřbety a&#160;nad tmavým okrajem hodně vysokého bukového lesa už probleskoval rudý vrchol jedné večerně žhnoucí hory, na níž už ležely tu a&#160;tam pásy sněhu.</p>
			<p class="MLP_text ParaOverride-1">Druhého dne jsem si pronajal horský vozík, jaký k&#160;putování po cestách, které nejsou zrovna poštovními silnicemi, v&#160;horách nejlépe poslouží a&#160;jehož koně jsou zvyklí na horský terén a&#160;na úroveň jeho cest, a&#160;jsou tedy velice spolehliví. Naložili jsme do něho své věci, pokud to šlo, a&#160;jeli jsme vstříc třpytivé Kožině, pořád hlouběji do hor. Vyjmenoval jsem Klotyldě název každé význačné hory, upozorňoval jsem ji na různé útvary a&#160;snažil jsem se přetřásat barvy, světla a&#160;stíny. Všude už listnaté lesy nabývaly červenavého a&#160;žlutavého zabarvení, čímž byl nádech všech těch tvarů ještě líbeznější.</p>
			<p class="MLP_text ParaOverride-1">Když jsem dojel do jisté hloubky oněch hor, změnil jsem směr a&#160;jel teď podél nich. Když uplynuly dva dny a&#160;třetí už se klonil k&#160;odpoled­ni, z&#160;hloubi údolí se nám najednou zableskly vstříc vody Hlásného jezera. Objeli jsme hřbet jedné rozlehlé zalesněné hory a&#160;zátřpyty byly častější a&#160;častější. Posléze jsme valnou část hladiny pod větvemi jedlí, buků a&#160;javorů měli u&#160;nohou. Klesali jsme s&#160;vozíkem po úzké cestě hlouběji a&#160;hlouběji, až jsme přibližně za dvě hodiny dospěli na břeh jezera a&#160;dorazili k&#160;jezernímu hostinci. Tam jsem vyplatil mzdu našemu vozkovi a&#160;ubytovali jsme se na několik dnů. Klotylda musela mít týž pokoj, který jsem obýval, když jsme prováděli měření v&#160;Hlásném jezeře. Já se spokojil s&#160;menší místnůstkou poblíž jejího pokoje. Všichni se dívali s&#160;úžasem na to krásné, a&#160;jak se vyslovovali, vznešené děvče a&#160;já jsem viditelně nabyl na vážnosti, kdyžtě mám takovou sestru. Všichni, kdo udrželi v&#160;ruce veslo a&#160;uměli si nasadit stupačky a&#160;používat okovanou alpskou hůl, přicházeli za námi a&#160;nabízeli své služby. Říkal jsem jim, že je zavolám, až je budeme potřebovat, a&#160;že se pak budeme velice těšit z&#160;jejich společnosti.</p>
			<p class="MLP_text ParaOverride-1">Nejdříve jsem Klotyldě trochu pomohl zabydlet se v&#160;pokojíku. Ukázal jsem jí význačná místa, jež může z&#160;oken vidět, a&#160;řekl jsem jí jejich názvy. Ukázal jsem jí, jak jsem plul po jezeře různými směry a&#160;proměřoval hloubku a&#160;kde jsme na tom, a&#160;na onom místě museli na hladině zakotvit. Urovnala si barvy a&#160;kreslicí náčiní, aby se pokusila, jestli po bezprostředním pohledu z&#160;pokojíku nedokáže přenést na papír něco z&#160;tvarů, které uviděla.</p>
			<p class="MLP_text ParaOverride-1">Příští dny jsme trávili tím, že jsme se procházeli v&#160;okolí jezerního hostince, aby Klotylda přivykla trochu krajině. Rozhostilo se předpovídané krásné počasí, nepřestávalo, a&#160;tak jsme se mohli oddávat potěšení a&#160;radosti, jakou nám skýtaly ony procházky o&#160;to nerušeněji, že i&#160;naše zdraví bylo skvělé a&#160;obavy, které chovala matka a&#160;zčásti i&#160;já stran Klotyldy, ty se nesplnily.</p>
			<p class="MLP_text ParaOverride-1">Za několik dnů jsem ji vyvezl na jezero. Dovezl jsem ji na různá místa, která byla sama o&#160;sobě krásná a&#160;významná anebo z&#160;nichž se naskýtaly pozoruhodné pohledy. Byl jsem jí v&#160;tom oporou díky všem svým zkušenostem, které jsem nasbíral za svých mnoha pobytů v&#160;horách. Klotylda to všechno do sebe sála celou svou hlubokou duší a&#160;díky mé pomoci si ušetřila nejednu okliku, jaké se neuchrání ti, kdo jsou v&#160;horách poprvé, než se jim podaří otevřít si dveře k&#160;velikosti a&#160;vznešenosti hor. Když jsme pluli po jezeře, byli nám ku pomoci dva lodníci, kteří při mých měřeních byli vždy se mnou. Také jsme se vydali vzhůru na vrcholy. Dal jsem Klotyldě zhotovit řádnou obuv, která byla uvnitř měkká, avšak zvenku tvrdá a&#160;uměla vzdorovat drsné suti. Na hlavě měla Klotylda pohodlný klobouk se stínítkem a&#160;v&#160;ruce okovanou alpskou hůl zhotovenou přímo pro ni. Když jsme vystoupili do výše, s&#160;potěšením jsme se kochali rozhledem. Klotylda se pokoušela i&#160;podle oka něco nakreslit a&#160;namalovat; ale výsledky byly ještě daleko horší než u&#160;mě, ježto měla k&#160;takovým pokusů nepatrnější zásobu zkušeností. Když uplynul více než týden, ve stejném povozu, jaký jsme tu doposud v&#160;horách měli, odvezl jsem ji do Hlásného údolí a&#160;do hostince U&#160;Javoru. Tam se nám dostalo lepšího ubytování než v&#160;jezerním hostinci a&#160;měli jsme dva prostorné a&#160;přívětivé pokoje vedle sebe, jejichž okna vedla k&#160;javorům u&#160;domu a&#160;hleděla jejich žlutým listím na modře zamlžené výšiny, které se tyčily na jih od domu. Ukázal jsem sestru hostinské, ukázal jsem ji starému Kašparovi, který přišel, hned jak se dozvěděl, že jsem tu, a&#160;ukázal jsem ji i&#160;ostatním, kteří se rovněž hojně dostavili. Jásali ještě víc než ti v&#160;hostinci u&#160;jezera, radovali se, že přijela do hor taková krásná dívka a&#160;že je má sestra. Nabídli jí své služby a&#160;přišli vždycky s&#160;jistým ostychem. Klotylda si všechny ty lidi, které jsem jí představil jako své společníky a&#160;pomocníky při svých pracích, prohlížela s&#160;potěšením, promlouvala s&#160;nimi a&#160;dala si opět leccos vyprávět. Vžívala se víc a&#160;víc do způsobů těch lidí. Poptal jsem se po svém učiteli na citeru, protože jsem chtěl toho člověka Klotyldě ukázat a&#160;protože jsem i&#160;zatoužil, aby jeho mimořádnou hru slyšela na vlastní uši. Na to jsme si v&#160;zavazadlech s&#160;sebou přivezli naše obě citery. Ale řekli mi, že od té doby, co jsem jim vyprávěl, že odešel od mého díla kamsi pryč, že nikdo ani v&#160;blízkých, ani ve vzdálenějších údolích o&#160;něm nic neslyšel. Řekl jsem tedy Klotyldě, že si nebude moci na citeru poslechnout nikoho než běžné místní hráče, z&#160;nichž některé už slyšela a&#160;připadali jí poutavější než umělečtí hráči ve městě a&#160;než já, nejspíš něco jako obojetník mezi uměleckým hráčem a&#160;hráčem v&#160;horách. Zařídili jsme se v&#160;pokoji a&#160;začali žít přibližně tak, jako jsme žili v&#160;okolí jezerního hostince. Dovezl jsem Klotyldu do Ochořského údolí k&#160;mistrovi, který kdysi zhotovil naše citery. Pořád ještě měl třetí citeru, stejnou, jako byla má a&#160;Klotyldina. Řekl, že tu sice byli kupci a&#160;že si citeru velice chválili; ale byli to lidé z&#160;hor a&#160;ti nemají tolik peněz, aby si mohli takovou citeru koupit. Jiní, kteří na to prostředky mají, především turisté, dávají přednost citerám, které jsou krásně vypravené, i&#160;když drahé, a&#160;nechávají stranou ty, jejichž přednosti neumějí ocenit. Sám na ni trochu hrál, hrál velice zručně; ale oním rázným i&#160;jemným způsobem, jímž na ni hrál můj toulavý myslivec a&#160;který tomuhle hudebnímu nástroji tak vyhovuje, neuměl ani on zahrát, ani jsem to neslyšel od kohokoliv jiného. Řekl jsem tomu starému člověku, že to děvče je má sestra a&#160;že ona rovněž vlastní jednu ze tří citer, o&#160;nichž on říká, že jsou to nejlepší, jaké v&#160;životě zhotovil. Zaradoval se z&#160;toho, dal Klotyldě svazek strun a&#160;řekl: „To jsou moje nejlepší citery a&#160;asi už mé nejlepší vždycky budou.“</p>
			<p class="MLP_text ParaOverride-1">Zajeli jsme do údolí a&#160;na některé hory kolem hostince U&#160;Javoru, a&#160;Kašpar anebo někdo jiný jel občas s&#160;námi a&#160;nosil nám věci.</p>
			<p class="MLP_text ParaOverride-1">Dovedl jsem Klotyldu i&#160;do domku, v&#160;němž jsem kdysi koupil otci obložení sloupků, zavedl jsem ji do kamenného zámku, v&#160;němž snad původně bylo, a&#160;zavedl jsem ji i&#160;do Červené Slatiny, kde si mohla prohlédnout práce v&#160;mramoru.</p>
			<p class="MLP_text ParaOverride-1">Pobyli jsme v&#160;hostinci U&#160;Javoru déle, než jsme předtím byli v&#160;hostinci u&#160;jezera, a&#160;všichni lidé tu byli ještě přátelštější, důvěřivější a&#160;nápomocnější než tam. Hostinská sestře neúnavně posluhovala. Ke konci našeho pobytu nastaly tady chladné a&#160;deštivé dny. Trávili jsme je tiše uprostřed veselé útulnosti toho domu. Ale z&#160;toho, jak teď vypadalo listí na stromech a&#160;jak vyhlížely podzimní rostliny na lukách, z&#160;toho, jak se chovala zvířata a&#160;z&#160;jejich srsti jsem poznal, že trvale chladné a&#160;nepřívětivé časy ještě nenastaly a&#160;že určitě ještě přijdou teplé a&#160;nezamračené dny. Když se tedy počasí zase rozjasnilo, odjeli jsme s&#160;Klotyldou z&#160;hostince U&#160;Javoru a&#160;vydali se do Velikonočního Hřebene.</p>
			<p class="MLP_text ParaOverride-1">Nemýlil jsem se v&#160;tom, co jsem už předpokládal. Když uplynuly dva spíše jasné a&#160;chladné dny, které jsme trávili projížďkami, nad zasněženými vrcholky vyšel zase jeden naprosto jasný, ráno sice chladný, ve svém průběhu však rychle teplající den a&#160;po něm přišla řada krásných a&#160;teplých dnů, které sníh ve vysokých polohách a&#160;sníh, který pokrýval led na ledovcích, znovu ubraly a&#160;způsobily, že ten na ledovcích byl vidět natolik, nakolik byl v&#160;tomto létě vůbec vidět. Druhý den z&#160;těch dvou krásných jsme dorazili do Velikonočního Hřebene. Cesta trvala proto tak dlouho, že jsme podnikali krátké denní jízdy a&#160;že jsme nahoru do hor a&#160;dolů z&#160;hor jeli vždy řádně zvolna Nastěhovali jsme se do svého chudého příbytku, který velikostí a&#160;osamělostí končiny, která jej obklopovala, byl ještě nuznější. Druhého dne po našem příjezdu, kdy už bylo všechno připraveno, Klotylda se vypravila se mnou na Simský ledovec. Vydali se s&#160;námi i&#160;vůdcové, nosiči potravin a&#160;především všeho, co na takovém putování mohlo být nezbytné anebo užitečné, a&#160;konečně i&#160;ti, kdo měli nosítka. První den jsme dorazili až do Velikonočního útulku. Tam jsme přenocovali v&#160;domku ztesaném z&#160;břeven pro horolezce hodlající vystoupit na Velikonoční vrchol, z&#160;dříví, které jsme si přinesli, rozdělali jsme si oheň, a&#160;připravili si večeři. Když nadešel další den, šli jsme dál a&#160;v&#160;zářivém dopoledni jsme došli na vyklenutý ledovec. Že se nedalo pomýšlet na to, že bychom zlezli Velikonoční vrchol, to bylo samozřejmé. Prohlédli jsme si tu, co se prohlédnout dalo, a&#160;když užuž chlad vnikal do končetin, vydali jsme se na zpáteční cestu. V&#160;útulku jsme si zase zchystali jídlo a&#160;pak jsme se definitivně vydali dolů. Když jsme se vrátili, Klotylda mi téměř vyčerpána sklesla na hruď.</p>
			<p class="MLP_text ParaOverride-1">Druhého dne jsem Klotyldě ukázal několik kreseb ledovců, jejich okrajů, vyklenutí, rozsedlin, sesuvů a&#160;podobně, které jsem kdysi načrtl, aby si mohla zobrazení porovnat s&#160;tím, co má ještě v&#160;čerstvé paměti. Upozornil jsem ji na to a&#160;na ono, lecčíms jsem jí osvěžil paměť a&#160;podotkl jsem tady, na místě, které se k&#160;tomu nad jiné hodilo, nakolik vyobrazení pokulhává za skutečností. V&#160;dalších dvou dnech jsme ještě zašli na rozličná místa, z&#160;nichž jsme se mohli dívat na led a&#160;na sněhové útvary v&#160;těchhle horách. Ukázal jsem Klotyldě i&#160;vodopád řítící se po jedné svislé stěně. Tady jsem však už začínal myslet na návrat k&#160;rodičům. Čas už zvolna pokročil tak, že pobývání v&#160;takovýchto vysokých prostorách zejména pro děvče uvyklé městu nebylo už k&#160;nijakému užitku. Navrhl jsem proto Klotyldě, abychom až teď vyrazíme do rovinatějších končin, jeli už domů. Klotylda souhlasila. Zamluvili jsme si z&#160;nejbližší větší osady povoz a&#160;ten nás měl dovézt na první poštovní stanici. Rozloučili jsme se s&#160;naší hostinskou a&#160;s&#160;jejím mužem, jakož i&#160;s&#160;našimi nosiči a&#160;průvodci, kteří za námi ještě přišli, aby přijali drobné dárky, rozžehnali jsme se s&#160;farářem, který za námi občas zašel a&#160;ze svého úzkého obzoru nás upozorňoval na různé krásy, a&#160;v&#160;naší bryčce, do níž byl zapřažen pouze jediný kůň, jsme po úzké stezce sjeli z&#160;Velikonočního Hřebene. Poslední jsme z&#160;té malé osady uviděli šindeli pokrytou stěnu fary a&#160;rovněž šindeli pokrytou zeď užší strany kostela. Řekl jsem Klotyldě, že tohle pokrytí je nezbytné, aby zeď mohla čelit v&#160;těchhle výškách značně mohutnému dešti a&#160;sněhu. Už jsme se jenom krátce podívali na dvě stavení, pak se mezi naše pohledy a&#160;je vklínila jakási výšina. Uháněli jsme s&#160;naším povozem velice rychle dolů, kolem nás byly nedotčené končiny a&#160;posléze nás přijal do náruče les, který se dral do nížin, prostíral se v&#160;nich a&#160;byl tam už útulnější a&#160;teplejší. Náš vozík se kolébal a&#160;vrzal a&#160;my sjížděli hlouběji a&#160;hlouběji, koleje nepohodlných stezek, jež protínaly les, ústily na naši cestu, ta byla pořád pevnější a&#160;širší, a&#160;občas jsme už jeli i&#160;rovně a&#160;pohodlně.</p>
			<p class="MLP_text ParaOverride-1">Když jsme dorazili do obce, kde byla nejbližší pošta, vyplatil jsem vozku naší malé bryčky, poslal ho zpátky a&#160;vzal si poštovní koně. Jeli jsme rovně za nosem nejkratší cestou z&#160;hor do rovnějších končin, abychom se dostali na širokou silnici, která vedla k&#160;nám domů. Hory za námi klesaly stále víc za obzor, mírné podzimní slunce, které je ozařovalo, zbarvovalo je víc a&#160;více do modra, výšiny, které jsme teď potkávali, byly stále menší a&#160;menší, až jsme dojeli do krajiny, jejíž pláně pokrývala všude zem užitečná člověku. Tam jsme narazili na rozlehlou silnici. Doposud jsme jeli k&#160;severu, teď jsme změnili směr a&#160;jeli k&#160;východu. Měli jsme i&#160;lepší kočáry.</p>
			<p class="MLP_text ParaOverride-1">Když jsme po silnici jeli už celý den, dal jsem zastavit u&#160;jedné osady a&#160;rozhodl se, že u&#160;ní pobudeme; večer a&#160;noc jsme trávili odpočinkem. Druhý den k&#160;polednímu jsem dovedl sestru na jeden nepříliš vysoký kopec. Byl překrásný podzimní den, závoj, který dopoledne jemně ovíjel kopce i&#160;roviny, ustoupil naprosté průzračnosti. Pomocí šroubu jsem si ke kmeni jednoho dubu připevnil dalekohled a&#160;nařídil jej. Pak jsem pokynul Klotyldě, aby se do něho podívala, a&#160;zeptal jsem se jí, co že vidí.</p>
			<p class="MLP_text ParaOverride-1">„Vysokou tmavou střechu,“ řekla, „z ní se táhnou k&#160;obloze široké a&#160;mohutné sloupy dýmu. Pod střechou jsou zdi rovněž tmavé barvy, a&#160;v&#160;nich velká okna přiměřeně daleko od sebe. Stavení je zřejmě čtyřúhelníkové.“</p>
			<p class="MLP_text ParaOverride-1">„A&#160;co ještě vidíš, Klotyldo, když posuneš dalekohled do okolí té budovy?“ zeptal jsem se.</p>
			<p class="MLP_text ParaOverride-1">„Stromy, co rostou za domem, téměř jakousi zahradu,“ odpověděla mi. „Zdi stavení jsou tam světlé tak jako naše domy. Pak vidím pole, na nich zase stromy, tu a&#160;tam nějaký dům a&#160;konečně jakési hroty podobné oblakům, jsou jako ty velehory, od nichž jsme odjeli.“</p>
			<p class="MLP_text ParaOverride-1">„Ony to jsou velehory,“ odpověděl jsem jí.</p>
			<p class="MLP_text ParaOverride-1">„Není to snad&#160;–&#160;–?“ zeptala se, odvrátila hlavu od dalekohledu a&#160;podívala se po mně.</p>
			<p class="MLP_text ParaOverride-1">„Ano, Klotyldo, to stavení je Hvězdný dvůr,“ odpověděl jsem. </p>
			<p class="MLP_text ParaOverride-1">„Tam co bydlí Natálie?“ zeptala se.</p>
			<p class="MLP_text ParaOverride-1">„Tam co bydlí Natálie, tam kde pobývá vznešená Matylda, kam docházejí ti tak znamenití lidé, kam se obrací má rozcitlivělá mysl, kde sídlí vybrané umělecké předměty a&#160;kde se kolem všech těch zdí dokola prostírá líbezný kraj,“ odpověděl jsem jí.</p>
			<p class="MLP_text ParaOverride-1">„To je tedy Hvězdný dvůr!“ řekla Klotylda, znovu se podívala do dalekohledu a&#160;dlouho jím kamsi pohlížela.</p>
			<p class="MLP_text ParaOverride-1">„Vedl jsem tě rád na tenhle kopec, Klotyldo,“ řekl jsem, „chtěl jsem ti ukázat tuhle končinu, v&#160;níž tepe mé vřelé srdce a&#160;kterou obývá notný díl mé bytosti.“</p>
			<p class="MLP_text ParaOverride-1">„Ach, milý, drahý bratře,“ odpověděla mi Klotylda, „velice často mi myšlenky zalétají na to místo a&#160;velice často myslí prodlévám v&#160;těch stěnách, které doposud ani neznám!“</p>
			<p class="MLP_text ParaOverride-1">„Pochopíš však,“ řekl jsem, „že teď tam jet nemůžeme a&#160;že ta záležitost se musí odvíjet přirozenou cestou.“</p>
			<p class="MLP_text ParaOverride-1">„To chápu,“ odpověděla mi.</p>
			<p class="MLP_text ParaOverride-1">„Uvidíš je, přivineš je k&#160;srdci a&#160;zamiluješ si je,“ řekl jsem. </p>
			<p class="MLP_text ParaOverride-1">Klotylda opět pohlédla do dalekohledu, dívala se do něho velice dlouho a&#160;všechno si bedlivě prohlížela. Vedl jsem jí pohled na ty končiny, které mi připadaly důležité, všechno jsem jí objasňoval a&#160;vykládal jí o&#160;zámku a&#160;o&#160;těch, kdo v&#160;něm sídlí.</p>
			<p class="MLP_text ParaOverride-1">Mezitím nadešlo poledne, sňali jsme dalekohled z&#160;kmene a&#160;pomalu jsme šli k&#160;našemu příbytku.</p>
			<p class="MLP_text ParaOverride-1">„Nedá se odtud uvidět i&#160;Růžový dům tvého přítele?“ zeptala se, když jsme se vraceli.</p>
			<p class="MLP_text ParaOverride-1">„Odtud ne,“ opáčil jsem, „odtud se neuvidí ani nejvyšší místo kolem Růžového domu, protože je zakrývá Korunní les, který tu vidíš severním směrem. Až pojedeme dál, dorazíme na kopec, z&#160;něhož ti budu moci ukázat výšinu, na níž stojí ten dům, z&#160;něho dalekohledem dům zahlédneš.“</p>
			<p class="MLP_text ParaOverride-1">Došli jsme do svého příbytku, a&#160;příštího dne jsme jeli dál. Když jsme dorazili na místo, z&#160;něhož byla vidět výšina Strázného dvora, dal jsem zastavit, vystoupili jsme, ukázal jsem Klotyldě vršek, na němž stojí dům mého hostitele, zaostřil jsem dalekohled a&#160;podal jí ho, aby se podívala na dům. Byli jsme tu však od Strázného dvora tak daleko, že i&#160;dalekohledem bylo dům zahlédnout pouze jako bílou hvězdičku. Když jsme se na něj podívali, znovu jsme jeli dále.</p>
			<p class="MLP_text ParaOverride-1">Když po tomhle dnu uplynul i&#160;třetí, projeli jsme k&#160;večeru branou k&#160;předměstskému domu našich rodičů.</p>
			<p class="MLP_text ParaOverride-1">„Matko,“ zahlaholil jsem, protože nám i&#160;s&#160;otcem, neboť ten věděl, že přijedeme, a&#160;zůstal doma, vyšla naproti, „přivážím ti ji zpátky zdravou a&#160;celou rozkvetlou.“</p>
			<p class="MLP_text ParaOverride-1">Skutečně Klotylda, tak jak se to stalo i&#160;otci na jeho krátké cestě, díky povětří a&#160;pohybu zesílila, byla veselejší a&#160;ve tváři barvitější, než byla kdy ve městě.</p>
			<p class="MLP_text ParaOverride-1">Vyskočila z&#160;kočáru matce do náruče a&#160;radostně se s&#160;ní uvítala a&#160;poté i&#160;s&#160;otcem; protože poprvé odjela od rodičů a&#160;delší dobu byla od nich dosti daleko. Dovedli ji po schodišti nahoru do jejího pokoje. Tam musela vyprávět, vyprávěla ráda a&#160;často se přerušovala, aby otevřela to a&#160;ono zavazadlo, které mezitím přinesli, a&#160;vyjímala nejrozmanitější věci, které nakoupila v&#160;různých obcích na dárky a&#160;v&#160;upomínku anebo nasbírala leckde, kam jsme doputovali. Já jsem rovněž vyšel za ní do pokoje, a&#160;když jsme u&#160;ní už nějakou dobu pobyli, odešli jsme a&#160;nechali ji, ať si odpočine, protože to potřebuje.</p>
			<p class="MLP_text ParaOverride-1">Teď nastal Klotyldě čas, kdy byla jak omámená, líčila to a&#160;ono, znovu vyprávěla, usedala ke kresbám, listovala v&#160;nich anebo sama kreslila a&#160;pokoušela se zpaměti zpodobit, co se dělo.</p>
			<p class="MLP_text ParaOverride-1">Ale ani pro mne ta cesta nebyla neúspěšná. Co jsem předtím říkal napůl žertem, napůl vážně, že totiž tou cestu dojdu většího klidu, to vskutku nastalo. Klotylda, která se na všechno, co jsem dávno znal, dívala novým pohledem, která všechno do sebe sála tak neopotřebovaně, tak zřejmě a&#160;tak hluboko do mysli, přivábila mé myšlenky k&#160;sobě, i&#160;mne obdařila čímsi neopotřebovaným a&#160;původním a&#160;vnukla mi radost ze své radosti, takže jsem o&#160;svém vztahu mohl uvažovat jaksi rázněji a&#160;samozřejměji a&#160;do jisté míry si jej sám před sebou uspořádat.</p>
			<p class="MLP_text ParaOverride-1">Nedomluvili jsme se s&#160;Natálií, že si budeme dopisovat, nepomýšlel jsem na nic takového, a&#160;ona zřejmě také ne. Náš vztah byl pro mne něčím tak výsostným, že bych jej byl pokládal za umenšený, kdybychom si byli navzájem posílali dopisy. Museli jsme vytrvat v&#160;pevném přesvědčení o&#160;lásce toho druhého, nemohli jsme se jinak ztitěrňovat netrpělivostí a&#160;museli jsme čekat, jak se všechno vyvine. A&#160;tak jsem mohl být od Natálie daleko, protože jsem měl v&#160;sobě pocit blaženství, mohl jsem se radovat, že je všechno takové, jaké to je, a&#160;mohl poklidně vyčkávat, co si počnou mí rodiče a&#160;Natáliina rodina.</p>
			<p class="MLP_text ParaOverride-1">Snažil jsem se být ku pomoci Klotyldě, kdyžtě chtěla své hory, povětří, jezera a&#160;lesy obdařit barvou, kterou uviděla, a&#160;ukazoval jsem jí, kde pochybila a&#160;kde by to a&#160;ono mohla udělat lépe. Teď jsme věděli, že to jemné proudění, jež nám vstříc vysílaly velehory z&#160;hlubin své existence, zobrazit není možné a&#160;že umění toho a&#160;onoho velikého mistra tkví pouze v&#160;tom, že se něčemu takovému co nejvíce přiblíží. Snažil jsem se jí pomoci i&#160;v&#160;úsilí napodobit hraní na citeru, tak jak je slyšela v&#160;horách, a&#160;osobité tóny, tak jak jí tam připadaly. Asi jsme ani já, ani ona nedokázali úplně dosáhnout svých vzorů, ale i&#160;tak jsme měli ze svých pokusů radost. Příležitostně jsem dvakrát třikrát zašel za několika svými přáteli.</p>
			<p class="MLP_text ParaOverride-1">Tak nadešla zima. Protože jsem se už předtím na otcovu radu rozhodl v&#160;zimě zajet za svým hostitelem, zároveň jsem si umínil, že se vypravím do velehor jednou také v&#160;zimě, a&#160;pokud to snad bude možné, že vystoupím na některou vysokou horu a&#160;pobudu na některém ledovci. Stanovil jsem si na tu výpravu leden jako nejstálejší a&#160;většinou i&#160;nejbezmračnější zimní měsíc. Hned jak zima začala, vyjel jsem z&#160;rodičovského domu a&#160;na saních jsem po třpytivém sněhu a&#160;v&#160;tom zářivém závoji, který halil všechny nivy, ujížděl vstříc končině, kde žili mí přátelé. Počasí bylo už deset dnů stálé a&#160;mírně chladné, sněhu bylo hojně a&#160;povozy svištěly po cestě, jako kdyby se vznášely v&#160;povětří. Nikdy jsem nejezdil než v&#160;otevřeném voze, a&#160;tak i&#160;teď, oblečen do obstojného kožichu, uháněl jsem v&#160;otevřených saních a&#160;kochal jsem se tím měkkým obalem, který mi spočíval na těle, a&#160;i tím, který spočíval kdekoliv a&#160;všude, kochal jsem se mlčenlivými ojíněnými lesy, odpočívajícími ovocnými stromy, jež rozpínaly své bílé mřížoví, domy, z&#160;nichž stoupal útulný kouř, i&#160;bezpočtem hvězd, jež v&#160;noci na chladné a&#160;temné obloze jiskřily ohnivěji než kdy v&#160;létě. Zamýšlel jsem nejdřív zajet do hor a&#160;poté k&#160;svému hostiteli.</p>
			<p class="MLP_text ParaOverride-1">Dojel jsem až téměř do Hlásného údolí. Když jsem měl sjet ze silnice, najal jsem si jednospřežné sáně, protože na postranních cestách se v&#160;zimě jezdívá vždy pouze s&#160;jedním koněm, ježto vozovka je příliš úzká, aby mohli po ní jet bezpečně dva koně vedle sebe, a&#160;dal jsem se do údolí a&#160;k&#160;hostinci U&#160;Javoru. Javory rozpínaly nesmírné, odvážně formované, listí zbavené a&#160;jemnými větvemi jak vousy porostlé paže vstříc zimnímu povětří, hostinec s&#160;mnoha okny byl se svou hnědou barvou proti sněhové pokrývce na střeše a&#160;proti sněhu, který ležel všude kolem, ještě hnědší než kdy jindy a&#160;smrkové stoly u&#160;domu byly rozložené a&#160;uloženy k&#160;přezimování. Hostinská mě uvítala užasle a&#160;radostně, že přijíždím v&#160;takovou roční dobu, a&#160;dala mi rozhodný slib, že má jizba bude tak teplá a&#160;útulná, jako kdyby dovnitř nezavál nikdy ani větérek, a&#160;tak světlá, jako když slunce, pokud vůbec svítí, nesvítilo jinam než výhradně na má okna. Dal jsem si do jizby donést své nářadí a&#160;náčiní a&#160;záhy už plál veselý oheň v&#160;kamnech, v&#160;nichž se topilo výjimečně uvnitř, což se v&#160;horách jinak téměř nevyskytuje. Hostinská to dala tak zařídit proto, že zvnějšku se ke kamnům mohlo jen velmi obtížně. Když jsem se trochu ohřál a&#160;uspořádal si hlavní věci, sešel jsem dolů do obecné hostinské místnosti. Byli v&#160;ní různí lidé, kteří měli cestu kolem anebo se pídili po něčem, čím by se občerstvili, a&#160;po někom, s&#160;kým by si promluvili. Mnoha okny těsně u&#160;sebe pronikalo dovnitř hojně světla, takže sluneční paprsky toho zimního dne rejdily kolem stolů, což bylo o&#160;to blaživější, že po místnosti se rozlévalo příjemné teplo z&#160;polen hořících v&#160;kamnech. Znovu jsem se vyptal na svého hráče na citeru, nikdo o&#160;něm tady nic neslyšel. Zeptal jsem se na starého Kašpara, ten byl zdráv, a&#160;na mou prosbu pro něj poslali. Řekl jsem, že zamýšlím od Hlásného jezera vystoupit na ledová pole Ochořů. Že jsem měl zpočátku chuť zajít na Simský ledovec u&#160;Velikonoční špice; ale přístup do Velikonočního Hřebene je v&#160;zimě velice svízelný, a&#160;i když Ochoře leží o&#160;něco níže než Simy, jsou na druhé straně krásnější a&#160;obklopeny skalami co do tvaru nedostižně dokonalými. Všichni mě od mého úmyslu odrazovali, v&#160;zimě že se tam nedá proniknout, a&#160;chlad je v&#160;horách tak značný, že ho nikdo nesnese. Zprvu jsem odrážel námitky podotknutím, že přece v&#160;zimě doposud na Ochořích nikdo nebyl, jak sami vykládají, a&#160;že tedy nikdo nemůže vědět nic jistého.</p>
			<p class="MLP_text ParaOverride-1">„Ale jeden si to dokáže představit,“ opáčil leckdo.</p>
			<p class="MLP_text ParaOverride-1">„Zkušenost je ještě lepší,“ řekl jsem.</p>
			<p class="MLP_text ParaOverride-1">Mezitím přišel starý Kašpar. Ti, co tu byli, mu hned vyprávěli celou tu věc a&#160;Kašpar mě od mého úmyslu také rozhodně odrazoval. Řekl jsem, že ve vysokých horách byla v&#160;zimě už spousta přírodovědců, ve vyšších než v&#160;Ochořích, že tam strávili noci a&#160;občas i&#160;celou řadu dnů a&#160;nocí. Namítali mi pořád, to že byly jiné hory, v&#160;těch zdejších že něco takového vůbec nejde. Starý Kašpar posléze souhlasil, pokud budu chtít, že se do hor vydá beze všeho se mnou. Ale počasí, prohlásil, musíme si k&#160;něčemu takovému pečlivě vybrat. Opáčil jsem mu, že mám s&#160;sebou přístroje, které mi ukážou, jestli bude v&#160;budoucnu hezky, že se také tak trochu vyznám ve znameních na obloze a&#160;že bych i&#160;já někde tam ve výšce nerad uvízl v&#160;nějaké vánici anebo v&#160;nějaké dlouho trvající mlze. Všichni ostatní, kteří mi jindy rádi pomáhali při mé činnosti v&#160;horách a&#160;které jsem rovněž dal zavolat do hostince, naprosto odmítali vydat se v&#160;zimě se mnou na Ochoře. Kašparovi jsem řekl, že se musí připravit. Že mám i&#160;já u&#160;sebe leccos, z&#160;čeho si může vybrat, pokud si myslí, že by si to snad měl vzít s&#160;sebou na naše putování. Řeknu mu pak včas, který den sejdeme dolů k&#160;jezeru. Kdo tu byli, vzrušeně o&#160;tom všem debatovali; a&#160;já se zatím vrátil do své jizby a&#160;v&#160;ní strávil večer. Věděl jsem, že se budou o&#160;celé věci bavit ještě dlouho do noci a&#160;že příštího dne bude ten záměr pro celé údolí tématem debatování.</p>
			<p class="MLP_text ParaOverride-1">A&#160;skutečně se už nehlásil nikdo, kdo by se se mnou a&#160;s&#160;Kašparem vydal na tu výpravu.</p>
			<p class="MLP_text ParaOverride-1">Čas do začátku naší výpravy jsem trávil tak, že jsem putoval po okolí. Díval jsem se na lesy, které se tu tyčily klidné a&#160;nádherné, díval jsem se na výšiny, na nichž ležely nezměrné spousty sněhu, díval jsem se na ochořskou stěnu, z&#160;níž visely těžké střechýly, nejeden z&#160;nich byl silný jako strom, občas se ulomily a&#160;s&#160;praskotem a&#160;s&#160;cinkotem se řítily do sněhu, vyšel jsem si do hor a&#160;pohlížel jsem na to tiché, jakoby zhoustlé zimní povětří a&#160;na všechny ty bílé útvary, protkané tmavými lesy, skalami a&#160;jemnou modří dalekých horských pásem.</p>
			<p class="MLP_text ParaOverride-1">K&#160;polovině ledna, v&#160;době, kdy počasí obvykle bývalo nejtrvalejší, vyskytly se příznaky, že krásné dny budou delší dobu. Poněkud jemnější větřík minulých dnů se vytratil, zmizela šedivá pokrývka na nebi, a&#160;rozplizlá vláknitá oblaka vystřídala hluboká modř. Vzduch přicházel z&#160;východu, chlad rostl, sníh se třpytil a&#160;večer co večer se na zemi objevovala jemná namodralá mlha, jež slibovala jasná rána a&#160;větší a&#160;větší chlad. Mé přístroje udávaly silný barometrický tlak a&#160;velké sucho.</p>
			<p class="MLP_text ParaOverride-1">Řekl jsem starému Kašparovi, že už vyrazíme. Vzali jsme s&#160;sebou tolik okovaných alpských holí, maček, provazů, sněžnic, přikrývek, šatstva, kolik jsme pokládali za nezbytné, jednu lopatu, jednu sekeru, kotlíky a&#160;potraviny na několik dnů. Takto naloženi sešli jsme k&#160;jezeru. Tam jsme si naše věci rozdělili do dvou pohodlných břemen, tak aby se každému s&#160;tím jeho šlo co nejsnadněji, a&#160;vyčkali příštího rána.</p>
			<p class="MLP_text ParaOverride-1">Když se začalo rozednívat, vydali jsme se na cestu a&#160;svými hodně vysokými holínkami, které jsem dal zhotovit právě k&#160;tomuhle účelu, vyšlapávali jsme si v&#160;hlubokém sněhu cestičky, jež vedly k&#160;výšinám, po nichž se však dalo chodit pouze v&#160;létě, protože teď nebylo po nich stopy a&#160;my je našli jen proto, že jsme se v&#160;téhle krajině výtečně vyznali. Šli jsme tím hlubokým sněhem několik hodin, pak přišly lesy, v&#160;nichž byl sníh mělčí a&#160;procházelo se jím snadněji. Hodně suti a&#160;kosé stěny, které se objevily poté, pokryty byly sněhem rovněž méně než krajina dole, a&#160;šlo se v&#160;zimě po nich lehčeji, než když jsem je objevil v&#160;létě, protože teď nerovnosti a&#160;drobné ostré útesy a&#160;kameny byly zaváty sněhovou pokrývkou. Když jsme zdolali první předhůří a&#160;došli na ochořskou náhorní rovinu, z&#160;níž bylo zase dole vidět modré jezero, hluboké a&#160;temné v&#160;bílém okolí, na chvíli jsme se zastavili. Povrch Ochoří anebo náhorní rovina, jak se té končině také často říká, není však vůbec žádná rovina, jenom je taková ve srovnání se strmými srázy, které tvoří její boční stěny spadající k&#160;jezeru. Sestává z&#160;velkého počtu vrcholků, které se tyčí za sebou a&#160;vedle sebe, jsou různé velikostí a&#160;tvarem, mají mezi sebou hluboké rýhy a&#160;tu se vzpínají do hrotu, tu se jeví jako rozlehlé pláně. Ty pokrývá nízká tráva a&#160;tu a&#160;tam sosnová kleč, a&#160;strmí z&#160;nich nesčetná skaliska. Tady se postupuje dopředu nejobtížněji. I&#160;v&#160;létě je svízelné zachovat správný směr, protože útvary v&#160;krajině jsou si navzájem velice podobné a&#160;nějaká vyšlapaná pěšina tu pochopitelně není; o&#160;to spíše pak v&#160;zimě, kdy jednotlivé krajinné tvary halí a&#160;deformuje sněhová pokrývka a&#160;i tam, kde vyčnívají ze sněhu, mají neobvyklou a&#160;cizokrajnou podobu. V&#160;té oblasti je porůznu roztroušeno několik salaší a&#160;v&#160;létě se tady nahoře pasou stáda, ta však, jakkoliv jsou početná, v&#160;těch rozlehlých prostorách se ztrácejí a&#160;celé měsíce se nepotkají. Toužili jsme po tom, abychom se přes tyhle krajinné útvary dostali ještě za světla, a&#160;umiňovali jsme si, abychom zachovali směr, že se budeme navzájem podporovat ve znalosti útesů a&#160;tvarů kopců a&#160;že si navzájem budeme říkat, který je který význačný útvar, a&#160;že si je popíšeme. Na horním konci náhorní planiny, kde znovu začínají větší skalní útvary a&#160;zabloudit je daleko nesnadnější, v&#160;oblasti velkých vápencových skalisek, je salaš, říká se jí Kozí pastva, a&#160;ta byla cílem našeho dnešního putování. Na kraji horského stoupání a&#160;na začátku náhorní roviny, kde jsme teď byli, jsme se uvelebili. Vyskytuje se tam veliký kámen, který je málem celý černý. Je pozoruhodný nejenom samotnou touhle barvou, ale zejména proto, že právě touhle barvou, také svou velikostí a&#160;posléze svým zvláštním tvarem je vidět už zdáli a&#160;těm, kdo od Kozí pastvy sestupují po náhorní rovině, slouží jako značka, a&#160;když dojdou až k&#160;němu, aby se ujistili, že cestu, kterou urazili, zvolili správně. Protože pro leckoho, kdo pobývá na náhorní rovině, pro salašníky, pro poutníky po horách, pro lovce, kámen je místem, kde se scházejí, vede už od něho viditelná vyšlapaná pěšina a&#160;člověk se už nemůže tak snadno minout směrem, který vede dolů k&#160;jezeru. A&#160;tvar skaliska přečnívajícího ke slunce východu se hodí k&#160;tomu, aby se pod ním člověk mohl schovat před deštěm a&#160;před prudkými západními větry. Když jsme k&#160;němu arci došli, kolem dokola jsme neuviděli jedinou stopu po nějakém člověku; až k&#160;jeho stěnám sahal nedotčený sníh a&#160;v&#160;tomhle okolí se tyčilo ještě jednou tak černé. Našli jsme však na menších kamenech, které skalisko zastřešovalo a&#160;na něž sníh nenapadal, místo, kam jsme mohli usednout, a&#160;téhle pobídce jsme ochotně vyhověli, ježto se nás už zmocnila únava. Kašpar rozepnul obaly na přikrývkách a&#160;vyňal dvě lehké, ale hřejivé kožešiny a&#160;další věci z&#160;kožešin, které jsme vzali s&#160;sebou proto, aby nám těla a&#160;nohy, které se putováním zahřály, chránily před prochlazením, až budeme odpočívat. Když jsme se kožešinami obalili, přikročili jsme k&#160;tomu, že se občerstvíme jídlem a&#160;pitím. Posloužilo k&#160;tomu trochu vína a&#160;chleba. Když jsme dojedli, podíval jsem se na vlhkoměr, který jsem, hned jak jsme sem přišli, pověsil na svou alpskou hůl a&#160;tu postavil na volné místo, a&#160;ukázal společníku Kašparovi, že tady nahoře je tepleji, než bylo včera v&#160;touž denní dobu dole na úrovni jezera. Slunce se nadmíru mocně opíralo do sněhu, nezavál ani vánek, na zelenavě modravé obloze se uvelebilo pouze něco teninkých bělavých pruhů. Z&#160;výběžku skaliska, z&#160;něhož bylo vidět jezero, bylo lze téměř zřetelně zahlédnout, že dole je vzduch nejenom hustší, ale i&#160;studenější. Jakkoliv zřetelně a&#160;jasně totiž bylo jezero zahlédnout, přesto se po jeho bílých anebo bíle kropenatých stěnách táhl jemný, modravě opalizující opar, což prozrazovalo, že tam se náš svrchní teplejší vzduch střetává s&#160;dolním, studenějším, který tkví nad jezerem, čímž se vytváří jakási jemná mlha. Už jsem se jen podíval na vlhkoměr a&#160;na barometr, pak Kašpar sbalil naše přikrývky a&#160;kožešiny, já své přístroje a&#160;náčiní, a&#160;vydali jsme se na další cestu.</p>
			<p class="MLP_text ParaOverride-1">Nadmíru opatrně jsme se snažili stanovit směr, kterým jsme se měli dát. Všude tam, kde krajina skýtala větší rozhled, na chvilku jsme se zastavili a&#160;snažili jsme se ujasnit si podobu okolí a&#160;přesvědčit se o&#160;prostoru, kde stojíme. Mimoto jsem vytáhl i&#160;magnetickou střelku, abych se s&#160;ní poradil. V&#160;dolících a&#160;v&#160;prohlubních mezi jednotlivými vrchy jsme museli vzít na pomoc sněžnice. K&#160;pozdnímu odpoledni se nám vstříc vynořovaly ze sněhu vyšší a&#160;tmavší špice Ochoří. Když slunce tkvělo už jen o&#160;trochu víc než na vlastní šířku od kraje obzoru, došli jsme ke Kozí pastvě. Tady se nám naskytl podivuhodný pohled. Je tu jedno místo, odkud už se nedá pohlédnout zpátky na jezero ani na jeho okolí, zato se směrem ke slunce západu otevírá daleký pohled na mýtinu Hlásného jezera, zejména však do ochořského údolí, kde bydlí člověk, který zhotovil mou a&#160;Klotyldinu citeru. Do téhle dálavy jsem se chtěl ještě jednou podívat, než půjdeme do chaty. Ale údolí jsem neviděl. Vliv toho, co se vytváří střetem svrchního teplejšího vzduchu a&#160;dolního chladnějšího, jak jsem už podotkl u&#160;černého skaliska, mezitím ještě zesílil, a&#160;u&#160;nohou se mi rozlévalo jednotvárné, vodorovné, bělavě šedavé moře mlhy. Připadalo mi obrovské, a&#160;jako kdybych nad ním plul v&#160;povětří. Strměly nad ním černé skalní hroudy, rozlévalo se do šíra, na jeho lemu se táhla temně modrá čára vzdálených hor, a&#160;pak už byla jen prosycená, zlatožlutá, naprosto čirá obloha, na níž tkvělo pronikavé, téměř nesálající slunce, které se právě chystalo zapadnout. Ten obraz byl nepopsatelně monumentální. Kašpar, který stál vedle mne, řekl: „Vážený pane, ona je zima taky docela krásná.“</p>
			<p class="MLP_text ParaOverride-1">„Ano, Kašpare,“ řekl jsem, „je krásná, je velice krásná.“</p>
			<p class="MLP_text ParaOverride-1">Dál jsme tu stáli, dokud slunce nezapadlo. Nebe se na chviličku zbarvilo ještě sytěji a&#160;žhavěji, pak všechno začalo postupně blednout a&#160;nakonec splynulo do bezbarvého celku. Jen mohutné vyvýšeniny, které se tyčily k&#160;jihu a&#160;oplývaly ledem, na nějž jsme chtěli dojít, žhnuly dosud jakýmsi nejistým světlem, a&#160;nad nimi se objevovala nejedna hvězda. Šli jsme teď k&#160;chatě málem už temnou a&#160;dosti neschůdnou krajinou, abychom v&#160;ní připravili všechno na přenocování. Chata, tak jak to je v&#160;zimě vždycky, když je prázdná, nebyla zamčená. Dveře uzavírala dřevěná petlice, která se dala lehce odsunout. Vešli jsme dovnitř, do našeho ručního svícnu jsme zasunuli jednu svíci a&#160;rozsvítili. Našli jsme jizbu salašnic a&#160;tam jsme se uložili. Na lůžkách bylo něco sena, uprostřed jizby stál hrubě ztesaný prkenný stůl, u&#160;stěny byla jedna lavice a&#160;druhá, jíž se dalo hýbat, byla u&#160;stolu. Zamýšleli jsme si tu zchystat první skutečné teplé jídlo toho dne. Ale nebyli jsme málem připraveni na to, že nikde jsme neobjevili nejmenší zásobu dřeva. Měl jsem pro tenhle případ u&#160;sebe líh, aby se dalo na ploché pánvi osmažit pár plátků pečeně; ale my dali přednost tomu, hlavně abychom si ohřáli tělo, spálit kus lavice a&#160;později ji majiteli nahradit. Kašpar se dal sekerou do díla, a&#160;brzy už v&#160;krbu planul veselý oheň. Zchystala se večeře, tak jak jsme ji často chystali za našich prací v&#160;horách, ze sena na lůžkách, z&#160;přikrývek a&#160;z&#160;kožešin se připravilo ležení, a&#160;poté co jsem se podíval i&#160;na své měřicí přístroje, které jsme rozvěsili venku u&#160;chaty, odebrali jsme se k&#160;odpočinku. I&#160;teď pozdě večer vzdor naprosto jasné obloze plné hvězd bylo v&#160;téhle výši daleko méně chladno, než jsem si byl myslel.</p>
			<p class="MLP_text ParaOverride-1">Než se rozednilo, vstali jsme, rozsvítili, všechno jsme si oblékli, náležitě uspořádali všechny své věci, udělali jsme si snídani, snědli ji a&#160;vydali jsme se na další cestu. Vrcholek Ochoří na jihu byl téměř černý, viděli jsme ho zřetelně, jak strmí vzhůru v&#160;bledém povětří nad Tesák, který nám ještě zakrýval ledová pole. Den byl opět naprosto jasný. I&#160;když ještě nebylo světlo, nemohli jsme mít strach, že zabloudíme, museli jsme totiž nějakou dobu stoupat mezi skalami, které vymezovaly náš směr po obou stranách a&#160;nedovolily, abychom sešli z&#160;cesty. Protože se v&#160;těchhle proláklinách nahromadil sníh, nazuli jsme si sněžnice a&#160;v&#160;nejistém šeru postupovali kupředu. Když jsme už putovali o&#160;něco více než hodinu, vyšli jsme na výšinu, kde se krajina znovu otevírá a&#160;k&#160;východu se táhnou širé pláně. Ty se nejdřív zvedají poměrně vysoko, načež se kolem jedné skály stáčejí na jih a&#160;nabízejí poté pohled na ledovou masu, k&#160;níž jsme mířili. Ta se mohutně svažuje od jihu k&#160;severu a&#160;na své jižní hranici má ochořský vrcholek. Na pláních, na něž jsme vyšplhali, bylo už naprosto světlo; jedině hory, jež jsme měli zahlédnout na východním okraji plání, pod sebou a&#160;daleko odsud, vidět nebyly, po okraji plání pokrytých sněhem se totiž táhla málem někam donekonečna barva, jež se jenom trochu odlišovala od barvy sněhu, barva mlhy. Ta od včerejška nabyla ještě více vrchu a&#160;ohraničovala naši výšinu, až ta vypadala jako nějaký ostrov. Kašpar se užuž děsil. Já jsem ho však upozornil, že obloha nad námi je úplně jasná, že ta mlha se velice liší od té, která na počátku deštivého anebo sněhového počasí nejdříve v&#160;podobě mraků zahalí vrcholky hor, pak se snáší čím dál hlouběji, často až do poloviční úrovně hor a&#160;pro poutníky je hrozivá; naše mlha není žádnou mlhou ve vysokých polohách, je to mlha v&#160;hloubce, která vrcholky hor, kde zabloudit je tak strašné, pomíjí a&#160;která, až slunce vystoupí vysoko nad obzor, prostě zmizí. V&#160;nejhorším, tedy pokud by tu i&#160;byla dál, nás může uklidnit, že jde jen o&#160;vodorovnou vrstvu, která nesahá výše než tam, kde se tyčí černá skála. A&#160;od ní dolů cestu nadmíru dobře známe, musíme jen najít vlastní stopy a&#160;podle nich můžeme pak scházet dolů. Kašpar, protože ten byl s&#160;životem v&#160;horách téměř srostlý, uznal mé důvody a&#160;uklidnil se.</p>
			<p class="MLP_text ParaOverride-1">Jak jsme tak stáli a&#160;rozmlouvali, mlha na východě začala na jednom místě řídnout, a&#160;sněhová pole se zbarvila krásněji a&#160;půvabněji, než byla ta olověná šeď, jež je až dosud pokrývala, a&#160;na světlém místě v&#160;mlze začal žhnout jeden bod, který se neustále zvětšoval a&#160;posléze se tu vznášel a&#160;vznášel velký jako talíř, sice temně rudý, ale planoucí tak prudce jako nejohnivější rubín. Bylo to slunce, překonalo nejnižší hory a&#160;propálilo mlhu. Sníh byl narudlejší a&#160;narudlejší, neustále zřetelnější, jeho stíny byly téměř nazelenalé, vysoké skály nám po pravici, které se tyčily na západě, cítily blížící se osvětlení a&#160;rudly. Jinak nebylo vidět nic než nad námi tu nesmírnou, úplně jasnou oblohu, a&#160;na té prosté veliké pláni, kterou sem příroda položila, stáli pouze ti dva lidé, určitě na ní byli docela titěrní. Mlha na své nejkrajnější hranici posléze začala zářit jako roztavený kov, obloha prořídla a&#160;slunce kypělo jako blýskavá ruda a&#160;vzpínalo se ze své zahalenosti. Nad sníh nám u&#160;nohou náhle vystřelila světla a&#160;zachytila se na skalách. Radostný den byl tu.</p>
			<p class="MLP_text ParaOverride-1">Uvázali jsme si kolem těla provazy a&#160;nechali mezi jednou takovou smyčkou kolem těla a&#160;druhou dost dlouhý kus provazu, tak aby pokud by snad jeden z&#160;nás uklouzl, ježto jsme se teď chystali přejít hodně šikmou plochu, druhý jej zadržel. V&#160;létě po té ploše byly rozsety spousty malých a&#160;ostrých kamenů, proto se přecházela daleko snadněji. V&#160;zimě člověk terén neznal a&#160;sníh se mohl začít sunout. Bez pomoci sněžnic, protože s&#160;nimi bychom se pohybovali nemotorně a&#160;mohly by tu být než nebezpečné, s&#160;vynaložením vší opatrnosti jsme se dostali na druhou stranu, rozvázali jsme provazy, načež jsme několik hodin putovali a&#160;posléze zatočili kolem skal a&#160;stanuli na ledovci a&#160;na věčném sněhu.</p>
			<p class="MLP_text ParaOverride-1">Na ledu, po němž jsme postupovali směry, které jsme dobře znali, se oproti létu zjevně zhola nic nezměnilo. Ježto ani v&#160;létě se téměř žádný déšť v&#160;údolí buď hor vůbec nedotkne, anebo je na nich sníh, bylo to teď na ledovci jako v&#160;létě a&#160;brali jsme se kupředu známými místy. Tam kde masy ledu popukaly a&#160;rozdrobily se, kde je na povrchu pokryl sníh, na bocích prosvítaly nazelenalým anebo namodralým třpytem z&#160;všeobecné běli, dále vzhůru, tam kde se klenul čirý ledovec, pokrýval jej sníh. Jediný rozdíl byl v&#160;tom, že teď tu na ledu nebylo jediné široké anebo protáhlé místo, jež by se obnažené skvělo svou zelenavou barvou, tak jako je tomu občas v&#160;létě. Nějaký čas jsme pobyli na ledě a&#160;na něm jsme pojedli i&#160;oběd, který sestával z&#160;vína a&#160;z&#160;chleba. Pod námi se však mezitím chystala změna. Mlha se postupně vytratila, najednou byly část po části vidět vzdálené anebo bližší hory, mizely, znovu byly vidět a&#160;posléze se skvělo všechno v&#160;záři slunce bez jediného zamlženého místečka, protože tu mlhu jako kdyby někdo vyhladil, skvělo se v&#160;jemné modři anebo jakoby ve zlatavém třpytu anebo v&#160;jakési daleké stříbřitě matné záři, zahalilo se v&#160;hluboké mlčení a&#160;nehybnost. Slunce osaměle zářilo na obloze bez jediného družného obláčku. Chlad ani tady nebyl velký, byl menší, než jaký jsem postřehoval v&#160;údolí, a&#160;nebyl o&#160;mnoho větší, než jaký tu bývá i&#160;v&#160;letním období.</p>
			<p class="MLP_text ParaOverride-1">Když jsme nějakou chvíli pobyli na ledu, vydali jsme se na zpáteční cestu. Snadno jsme dorazili tam, kde se obvykle z&#160;ledovce schází a&#160;odkud se jde přes hory dolů. Našli jsme své stopy, ty se na nedotčeném povrchu, kam jen zřídka zabloudí nějaké zvíře, daly nadmíru zřetelně rozeznat a&#160;podle nich jsme odcházeli. Šťastně jsme přešli přes šikmou plochu a&#160;k&#160;večeru jsme dorazili do Kozí pastvy. Byla tu už příliš velká tma, aby se dalo vidět ještě něco z&#160;okolí. V&#160;chatě jsme si dali zase teplou večeři, ohřáli jsme se ze zbytků lavice a&#160;občerstvili se spánkem. Ráno druhého dne bylo znovu průzračně jasné, v&#160;údolích se zase válela mlha. Ježto i&#160;noc byla dokonale bezvětrná, neměli jsme stran zpáteční cesty po náhorní rovině žádné obavy. Naše stopy tu byly naprosto nerozmazané a&#160;mohli jsme se na ně spolehnout. I&#160;tam, kde jsme předtím postávali a&#160;radili se a&#160;třeba zabodli alpskou hůl stranou od místa, kde jsme stáli, byla stopa ještě naprosto viditelná. K&#160;černému kameni jsme přišli dříve, než jsme původně zamýšleli. Tam jsme zase poobědvali a&#160;poté jsme v&#160;mlze stále více řidnoucí, která však už pro nás nebyla žádnou podstatnou překážkou, scházeli po srázných svazích hor. Dole u&#160;jejich úpatí teploměr, na který jsem se podíval, ukazoval skutečně větší chlad, než jaký jsme měli předtím na horách.</p>
			<p class="MLP_text ParaOverride-1">Odpoledne jsme byli zase v&#160;jezerním hostinci.</p>
			<p class="MLP_text ParaOverride-1">Druhého dne jsme šli do hostince U&#160;Javoru v&#160;Hlásném údolí. Všichni se k&#160;nám sběhli a&#160;chtěli vědět, co jsme zažili. Divili se, že to, co jsme podnikli, bylo tak jednoduché, zvláště však to, že chlad, který v&#160;létě se tak odráží od tepla v&#160;údolích, není údajně v&#160;zimě tak úplně strašný. Kašpar byl teď najednou důležitý.</p>
			<p class="MLP_text ParaOverride-1">Já však byl celý prodchnut tím, co jsem tam nahoře viděl a&#160;nalezl. Hluboký cit, který jsem teď měl neustále v&#160;srdci a&#160;který mě podnítil, abych se v&#160;zimě vypravil do horských výšin, ten mě nezklamal. Do duše mi pronikl pocit čehosi vznešeného, téměř tak vznešeného jako má láska k&#160;Natálii. Ba tu lásku ten pocit ještě povznesl a&#160;posílil a&#160;se zbožnou úctou k&#160;bohu, Pánu, jenž stvořil tolik krásy a&#160;obdařil nás tolikerým štěstím, usnul jsem, když jsem zase poprvé odpočíval v&#160;posteli v&#160;útulné jizbě hostince U&#160;Javoru.</p>
			<p class="MLP_text ParaOverride-1">Nelitoval jsem, že jsem na sebe vzal oběť oné výpravy, ještě než jsem se vydal za svým hostitelem a&#160;navštívil ho teď v&#160;zimě. Pobyl jsem v&#160;Hlásném údolí pouze tak dlouho, abych si jeho nejvýznamnější místa prohlédl ozdobená zimním šňořením a&#160;zařídil, aby se majiteli Kozí pastvy nahradila lavice, kterou jsme spálili. Pak jsem v&#160;saních vyjel směrem ke Stráznému dvoru. Kašpar se se mnou nadmíru srdečně rozloučil, díky tomu, co jsme spolu podnikli, byli jsme teď přátelé ještě větší než kdy předtím.</p>
			<p class="MLP_text ParaOverride-1">Větší teplo v&#160;horních oblastech ovzduší, jež bylo jen poslem počínajícího jižního větru, prosadilo se teď úplně, jižní vítr pronikl do výšin, ačkoliv dole bylo dosud chladno, hory zahalila mračna, ta se rozletěla po krajích a&#160;vytřásala na ně déšť, který dopadal na zem v&#160;podobě ledových zrn a&#160;bubnoval mi po celé hlavě a&#160;po lících, když jsem dorazil na Strázný dvůr.</p>
			<p class="MLP_text ParaOverride-1">Koně a&#160;saně odvezli na šafářův dvůr a&#160;já jsem šel za svým hostitelem. Seděl ve své pracovně a&#160;pořádal pergameny, kterých měl před sebou velký stoh. Uvítal jsem se s&#160;ním a&#160;přijal mě přátelsky tak jako vždy.</p>
			<p class="MLP_text ParaOverride-1">Řekl jsem mu, že od té doby, co jsem byl posledně na Strázném dvoře, téměř stále jsem cestoval. Nejdřív že jsem ještě zajel do Velikonočního Hřebene, protože jsem tam měl ještě co pořádat, poté že jsem se vydal za rodiči, nato jsem se s&#160;otcem vypravil do jeho rodiště, pak jsem se sestrou na nějaký čas, abych jí udělal radost, zajel do velehor, a&#160;když pak nadešla zima, že jsem zajel na ochořský ledovec, nu a&#160;teď jsem tady.</p>
			<p class="MLP_text ParaOverride-1">„Vždycky jste srdečně vítán,“ řekl můj hostitel, „pobuďte u&#160;nás, jak dlouho vám bude libo, a&#160;počínejte si u&#160;nás v&#160;domě, jako by to byl dům vašich rodičů.“</p>
			<p class="MLP_text ParaOverride-1">„Děkuji vám, velice vám děkuji,“ opáčil jsem.</p>
			<p class="MLP_text ParaOverride-1">Zatahal za zvonek u&#160;nohou a&#160;nahoru přišla stará Kateřina. Můj hostitel jí rozkázal, aby mi vyhřála pokoje, že je budu nejspíš hodně brzy používat.</p>
			<p class="MLP_text ParaOverride-1">„Už se stalo,“ odpověděla. „Když jsme viděli mladého pána přijíždět, dala jsem Ludmile hned pokyn, aby zatopila, a&#160;už oheň hoří; ale ještě se musí trochu vyvětrat, musí se nově povléci postele, musí se utřít prach, měl byste mít ještě trochu strpení.“</p>
			<p class="MLP_text ParaOverride-1">„To je výborné,“ řekl můj hostitel, „jen se postarej, aby bylo všude útulno.“</p>
			<p class="MLP_text ParaOverride-1">„To bude,“ odpověděla Kateřina a&#160;vyšla z&#160;pokoje.</p>
			<p class="MLP_text ParaOverride-1">„Jestli chcete,“ řekl pak můj hostitel, „můžete, než bude váš příbytek v&#160;pořádku, jít zatím se mnou k&#160;Eustachovi a&#160;podívat se, na čem se zrovna pracuje. Můžete při tom zaklepat i&#160;u&#160;Gustava a&#160;říci mu, že jste přijel.“</p>
			<p class="MLP_text ParaOverride-1">Souhlasil jsem s&#160;tím, co navrhoval. Přes šaty, ty měl téměř jako v&#160;létě, oblékl si něco jako svrchník a&#160;odešli jsme z&#160;pokoje. Nejdřív jsme se odebrali ke Gustavovi a&#160;přivítal jsem se s&#160;ním. Přiřítil se ke mně a&#160;jeho pěstoun mu řekl, že nás může doprovodit do truhlárny. Nevzal si žádný svrchní kabát, jenom si domácí kazajku vyměnil za cosi teplejšího a&#160;byl připraven jít s&#160;námi. Sešli jsme hlavním schodištěm dolů, a&#160;když jsme tam dorazili, viděl jsem, že můj hostitel i&#160;dnes, ač je nevlídný zimní den, chodí prostovlasý. Gustav měl na hlavě pouze zcela lehkou čapku. Po písčitém prostranství jsme šli ke křoviskům. Ledové krystality, které byly ojíněné, bílé a&#160;drsné, mísily se s&#160;bílými vlasy mého přítele a&#160;skákaly mu po svrchníku sice nijak lehkém, ale ušitém ne zrovna do tuhého zimního chladu. Stromy v&#160;zahradě, které se tyčily poblíž, sténaly ve větru, který stále silněji vál z&#160;výšin dolů do nížiny a&#160;jeho prudkost rostla z&#160;hodiny na hodinu. Tak jsme dorazili k&#160;truhlárně. Stejně jako když jsem sem zavítal poprvé, i&#160;dnes z&#160;ní stoupal lehký kouř, ale nevznášel se kolmo vzhůru jako nějaký strmý vzdušný sloup, nýbrž jak tak vystupoval ze zdí komína, zmocňoval se ho vítr, měnil ho v&#160;cosi roztřepetaného a&#160;strhával ho do všemožných směrů. A&#160;také tu nebyly zelené koruny, kolem nichž tehdy vzlínal vzhůru, nýbrž trčely tu holé větve s&#160;jemnými proutky haluzí a&#160;ve větru se skláněly nad dům. Na jeho střeše ležel sníh. Při tom přibližování jsme žádné zvuky zevnitř nezaslechli, protože tady venku nás obléhalo svištění větru.</p>
			<p class="MLP_text ParaOverride-1">Když jsme vešli dovnitř, kráčel nám naproti Eustach a&#160;uvítal mě ještě přátelštěji a&#160;srdečněji, než to vždycky doposud dělával. Všiml jsem si, že v&#160;budově je o&#160;dva dělníky více než obvykle. Práce tudíž bylo určitě hodně anebo byla naléhavá. Teplo oproti větru venku bylo v&#160;domě příjemné, vítané a&#160;útulné. Eustach nás provedl dílnou do své jizby. Řekl jsem mu, že jsem přijel na Strázný dvůr a&#160;pobudu na něm nepatrnou část zimy, protože jsem ho v&#160;zimě vůbec neviděl a&#160;prožíval jsem ji doposud většinou jen ve městě, tam se její podstata vzhledem k&#160;té spoustě domů a&#160;vzhledem k&#160;mnoha opatřením proti zimě rozmělňuje.</p>
			<p class="MLP_text ParaOverride-1">„U&#160;nás ji můžete vidět v&#160;plné kráse,“ řekl Eustach, „a ona je pořád hezká, i&#160;tehdy, když svou povahu usilovně zapírá a&#160;krajinu beze sněhu přepadá teplým větrem, modrými kupami mračen a&#160;lijáky. Tak dalece se u&#160;nás nikdy nezapomene, aby upadala do jakési karikatury léta tak jako občas v&#160;jižních zemích a&#160;předváděla se teplými letními dny a&#160;všemožnou zelení. Pak by ovšem nebyla k&#160;vydržení.“</p>
			<p class="MLP_text ParaOverride-1">Vyprávěl jsem jim, jak jsem pobýval na ochořském ledovci, a&#160;řekl jsem, že už jsem také strávil nejeden krásný a&#160;bouřlivý zimní den ve volné přírodě a&#160;daleko od města.</p>
			<p class="MLP_text ParaOverride-1">Nato mi ukázal kresby, které nově přibyly k&#160;těm dřívějším, a&#160;ukázal mi půdorysy, bokorysy a&#160;další plány děl, na nichž se zrovna pracovalo. Mezi kresbami byly už i&#160;některé zhotovené podle leckterých věcí v&#160;klamském kostele a&#160;mezi plány se vyskytoval nejeden, který měl co dělat s&#160;opravami, k&#160;nimž v&#160;kostele, který jsme si spolu prohlíželi, dal podnět můj hostitel.</p>
			<p class="MLP_text ParaOverride-1">Za nějakou chvíli jsme také odešli do dílny a&#160;prohlédli si věci, které se tam zhotovovaly. Většinou šlo o&#160;objekty, které byly určeny pro kostel, pro nějž se právě pracovalo. Pak jsem uviděl i&#160;výztuž z&#160;jemných dubových a&#160;modřínových fošen; vypadala jako pozadí k&#160;dřevořezbám pro ostění, také jsem si prohlédl římsy, jež zřejmě rovněž byly součástí ostění. Pokud jde o&#160;nábytek, pracovalo se na skříni, která měla být z&#160;nejrozmanitějšího dřeva, mezi jiným i&#160;ze dřeva velmi vzácného, jaké se jinak na truhlářské práce nepoužívá. Skříň podle mého měla být hodně velká; ale jak bude vypadat a&#160;k&#160;čemu bude sloužit, to jsem z&#160;těch počátků, které byly vidět, uhodnout nedokázal. A&#160;ani jsem se tu na nic neptal a&#160;nikdo mi ani o&#160;tom nic neřekl.</p>
			<p class="MLP_text ParaOverride-1">Když jsme už nějaký čas v&#160;truhlárně pobyli a&#160;mluvili i&#160;o&#160;jiných věcech než o&#160;těch, které byly v&#160;truhlárně anebo měly k&#160;truhlárně takový nebo onaký vztah, zase jsme odešli a&#160;můj přítel a&#160;Gustav šli se mnou zpátky do obytného stavení a&#160;tam do mých pokojů. V&#160;nich už bylo teplo, v&#160;krbu podle toho, co se ozývalo, dojista už hořel čilý oheň, všechno bylo umeteno a&#160;vysmýčeno, na posteli, na oknech a&#160;na nábytku, k&#160;němuž patřily, zářily bílé záclony a&#160;bílé povlaky i&#160;potahy, a&#160;veškeré mé cestovní náležitosti, jež jsem vezl s&#160;sebou v&#160;saních, už byly v&#160;mém příbytku. Můj hostitel řekl, ať že se tu dobře usadím a&#160;zařídím, a&#160;odešel pak s&#160;Gustavem.</p>
			<p class="MLP_text ParaOverride-1">Vybalil jsem si věci, které jsem měl ve svých cestovních tlumocích, a&#160;rozložil je tak, aby byly oba pokoje, které jsem měl k&#160;dispozici, vybavené pravým zimním pohodlím; k&#160;tomu teplo, jež vládlo v&#160;pokojích, přímo vybízelo. Chtěl jsem to tak udělat, ať už budu v&#160;těchhle místnostech pobývat dlouho, nebo krátce, což záviselo na okolnostech, jež jsem předvídat nemohl. Zejména jsem si uspořádal své knihy, své psací náčiní i&#160;náležitosti, které jsem si zchystal k&#160;příležitostnému kreslení, tak aby všechno tohle co nejvíce ladilo s&#160;mými úmysly, nakolik jsem je teď znal. Když jsem byl se vším hotov, převlékl jsem se také, abych namísto cestovního oděvu měl na sobě šaty pohodlnější a&#160;domáčtější.</p>
			<p class="MLP_text ParaOverride-1">Poté jsem se vydal na procházku. V&#160;zahradě jsem šel obvyklou cestou vzhůru k&#160;velké třešni. Podle pěšiny dobře vyšlapané ve sněhu jsem viděl, že se tudy chodí často a&#160;že zahrada v&#160;zimě není osiřelá, tak jak tomu bývá u&#160;tolika jiných zahrad a&#160;jak by to mí rodiče ovšem nestrpěli, protože jim je zahrada i&#160;v&#160;zimě přítelem. I&#160;vedlejší cestičky byly obstojně vyšlapány a&#160;na mnoha místech jsem postřehl, že se po déle trvajícím sněžení použila i&#160;lopata. Křehčí stromky a&#160;rostliny se obalily slámou, všechno, co mělo být za sklem, bylo spolehlivě pod zámkem a&#160;chráněno ucpávkami a&#160;veškeré záhony a&#160;prostory, které tu ležely pod sněhovou pokrývkou, cestičky, které vedly kolem, je takříkajíc rámovaly a&#160;rovnaly. Větve stromů byly zbaveny jinovatky, sníh, který se odkudsi hnal v&#160;malých kuličkách, neulpíval na nich a&#160;o&#160;to tmavěji a&#160;málem černě se odrážely od sněhu, jenž je obklopoval. Ohýbaly se ve větru a&#160;tam, kde svými mohutnými větveními náležely k&#160;některému rozložitému stromu, svou hustotou vyvolávaly dojem, jako kdyby jich bylo obrovské množství. Ve větvích bez listí mohl jsem o&#160;to zřetelněji a&#160;častěji zahlédnout ptačí budky, které jsou tu upevněné na stromech. Z&#160;opeřených obyvatel zahrady však nebylo vidět ani slyšet jediného. Je jich tu málo, anebo tu nejsou žádní, nezahlédli jsme je v&#160;té vánici, anebo se uchýlili někam do ústraní, třeba do svých krmítek? Ve větvích velké třešně vládl vítr zvlášť mocně. Postavil jsem se pod strom vedle lavice u&#160;jeho kmene a&#160;díval se na jih. Pode mnou spočívalo temné mřížoví stromů, rýsovalo se na sněhu jako nějaká černá nehybná tkáň, dál pak byl dům se svou bílou střechou a&#160;dál už nebylo nic; vzdálenější krajina totiž byla jen stěží zahlédnout. Třpytivě sem prosvítala bledá místa anebo temnější chuchvalce, podle toho, jestli se pohled upíral na sněhové plochy, anebo na lesy, ale zřetelně se nedalo rozeznat nic, a&#160;v&#160;dlouhých pruzích, jakoby v&#160;mlžných vláknech, z&#160;nichž se dala zhotovit i&#160;tkanina, sníh padající z&#160;nebe visel dolů. Od třešně jsem do volné přírody vyjít nemohl; branka byla totiž zamčená. Proto jsem se otočil a&#160;vrátil se jinou cestou zase do domu.</p>
			<p class="MLP_text ParaOverride-1">Téhož dne jsem se také dozvěděl, že je tady Roland. Můj hostitel pro mne přišel, abych se za Rolandem vydal s&#160;ním. V&#160;obytném domě pro něj už před časem upravili jeden velký pokoj. Právě v&#160;něm maloval olejovými barvami jakousi krajinu. Když jsme vešli dovnitř, uviděli jsme ho, jak stojí u&#160;stojanu; ten nebyl uprostřed pokoje, ale stál dál od okna, než tomu obvykle bývá. Druhé okno bylo zakryto závěsem. Roland měl na sobě plátěnou halenu a&#160;právě držel v&#160;ruce paletu a&#160;hůl. Jedno i&#160;druhé odložil poblíž na stůl, protože nás viděl přicházet, a&#160;vydal se nám vstříc. Můj hostitel řekl, že mě požádal, abych za ním zašel, a&#160;že Roland snad proti tomu nic nebude mít.</p>
			<p class="MLP_text ParaOverride-1">„Že přišel, to mě velice těší,“ řekl Roland, „ale bude mít třeba něco proti mému obrazu.“</p>
			<p class="MLP_text ParaOverride-1">„Kdo ví?“ řekl můj hostitel.</p>
			<p class="MLP_text ParaOverride-1">„Já proti němu mám leccos,“ odpověděl mu Roland, „a ostatní, ti, co se také chápou tohohle tématu, nejspíš také leccos namítnou.“</p>
			<p class="MLP_text ParaOverride-1">Když jsme takhle rozmlouvali, přikročili jsme k&#160;obrazu.</p>
			<p class="MLP_text ParaOverride-1">Nikdy jsem ještě nic podobného neviděl. Ne že bych byl snad názoru, že je obraz tak znamenitý, to se doposud posoudit nedalo, ježto leccos bylo teprve úplně v&#160;počátcích, a&#160;také jsem měl za to, že to i&#160;ono se nejspíš nebude ani dát zvládnout. Ale co do rozvržení a&#160;záměru připadal mi obraz pozoruhodný. Byl hodně velký, byl větší, než se obvykle pojednávají krajinná témata, a&#160;pokud se nesvine, z&#160;pokoje, v&#160;němž vzniká, nebude možné ho vynést. Na té pusté ploše byly zobrazeny ne hory anebo vodní přívaly anebo roviny anebo lesy anebo hladké moře s&#160;krásnými loděmi, byly tu nehybné skály, a&#160;nestrměly vzhůru jako spořádané útvary, nýbrž trčely zabořené do země jaksi náhodně jako balvany a&#160;i jako takové tu a&#160;onde všelijak křivě, jako nějací cizinci, kteří se tak jako Normané usadili na půdě ostrova, který jim nepatřil. Jenže ta půda nebyla taková jako ta na onom ostrově, anebo spíše byla taková tam, kde ji nepokrývala obilná pole proslulá ve starověku anebo na ní nerostly tmavé stromy nesoucí ovoce, nýbrž kde je rozrytá a&#160;mnohotvará, beze stromů a&#160;křovisek, se suchou travou, s&#160;brázdami bíle svítícími, v&#160;nichž je nakupen křemen sestávající z&#160;nesčetných kamenů, a&#160;sutí a&#160;rozvalinami, jež jsou rozsety všude, hledí vstříc vysoušivému slunci. Taková byla Rolandova zem, tak pokrývala tu nesmírnou plochu a&#160;tak se pojednávala v&#160;obrovských a&#160;jednoduchých úsecích, a&#160;nad ní byly mraky, jež osamělé a&#160;ve velkém počtu třpytné a&#160;stíny vrhající tkvěly na obloze, jež byla hluboká a&#160;horká a&#160;jižní.</p>
			<p class="MLP_text ParaOverride-1">Chvíli jsme u&#160;obrazu postáli a&#160;prohlíželi si jej. Roland stál za námi, a&#160;když jsem se jednou otočil, uviděl jsem, že se na plátno dívá s&#160;očima lesknoucíma. Rozmlouvali jsme jen málo anebo vůbec ne.</p>
			<p class="MLP_text ParaOverride-1">„Dal si za úkol, že ztvární téma, které ještě nikde nikdy neviděl,“ řekl můj hostitel, „má ho před očima pouze ve své obraznosti. Uvidíme, jak dalece se mu to zdaří. Myslím, že jsem něco takového, anebo spíše něco tomu podobného viděl hodně daleko odtud na jihu.“</p>
			<p class="MLP_text ParaOverride-1">„Já jsem nechtěl nic tak zvláštního,“ odpověděl Roland, „já jsem jenom tak dál rozvíjel některé tvary, které se člověku naskytnou v&#160;mysli. Chtěl bych se pokusit i&#160;o&#160;olejomalby, ty mě vždycky lákaly víc než ty mé akvarely, na nich se určitě dá znázornit mohutnost a&#160;vášnivost.“ Když jsem si bedlivěji prohlédl jeho náčiní, postřehl jsem, že má štětce s&#160;neobvykle dlouhými násadami, že tedy dojista pracuje zdálky, což u&#160;tak velkého plátna ani jinak být nemůže; také jsem to ze zpracování vypozoroval. Štětec měl dost velký a&#160;viděl jsem i&#160;ty dlouhé jemné hůlky, na jejichž hrotech byly upevněny uhly na kreslení; těmi určitě předtím pořizoval první náčrt. Barvy měl na paletě ve velkých množstvích.</p>
			<p class="MLP_text ParaOverride-1">„Pán tohohle domu je velice laskavý,“ řekl Roland, „a nechá mě tu hospodařit, a&#160;já bych zatím měl z&#160;povinnosti vytvářet kresby, které zrovna potřebujeme, a&#160;měl bych pracovat na náčrtech, které jsou potřeba k&#160;věcem, co se zrovna zhotovují.“</p>
			<p class="MLP_text ParaOverride-1">„To se všechno vyřeší,“ odpověděl můj hostitel, „už jste mi vytvořil náčrty, které se mi líbí. Pracujte a&#160;počínejte si, tak jak uznáte za vhodné, váš duch vás už povede.“</p>
			<p class="MLP_text ParaOverride-1">Abychom Rolanda, který tu stál před svým dílem a&#160;kolem něhož všechno, co měl kde v&#160;pokoji rozloženo, cílilo k&#160;tvoření onoho díla, už déle nerušili, ježto zimní dny jsou beztak hodně krátké, odešli jsme.</p>
			<p class="MLP_text ParaOverride-1">Když jsme procházeli chodbou, řekl můj hostitel: „Měl by cestovat.“</p>
			<p class="MLP_text ParaOverride-1">Když se setmělo, sešli jsme se v&#160;pracovně mého hostitele u&#160;vyhřátého krbu. Byl tu Eustach, Roland, Gustav a&#160;já. Mluvilo se o&#160;nejrůznějších věcech, nejvíce však o&#160;umění a&#160;o&#160;věcech, které se zrovna zhotovovaly. Nejspíš se vyskytlo leccos, co Gustav nechápal, také mluvil jenom velice málo; ale ta rozmluva ho asi rozmanitě podnítila, a&#160;i to, čemu nerozuměl, probouzelo v&#160;něm nejspíš leckterá tušení, jaká člověka vedou dále anebo která v&#160;sobě uchovává a&#160;která v&#160;budoucnu budou s&#160;to pomoci zhníst je do pevných a&#160;případných tvarů. Věděl jsem to velice dobře ze svého vlastního mládí a&#160;i z&#160;doby současné.</p>
			<p class="MLP_text ParaOverride-1">Když jsem se vrátil k&#160;sobě do ložnice, bylo mi nadmíru příjemné, že v&#160;krbu hoří polena z&#160;bukového lesa mého hostitele, součásti to Alizkého lesa. Ještě chvíli jsem se obíral četbou a&#160;zčásti i&#160;psaním.</p>
			<p class="MLP_text ParaOverride-1">Druhý den ráno pršelo. Déšť v&#160;proudech crčel z&#160;namodralých, stejnorodých mračen, která se hnala po obloze. Vítr nabyl prudkosti takové, že skučel kolem celého domu. Ježto přicházel z&#160;jihozápadu, déšť bičoval má okna a&#160;řinul se v&#160;rozbředlých skvrnách po skle. Ale protože dům byl zbudován velice dobře, déšť ani vítr nezanechal na něm jiné následky než ty, že si člověk v&#160;pokojích, jež mu byly záštitou, připadal navýsost v&#160;bezpečí. Nelze ani popřít, že taková bouře, dosáhne-li jisté vystupňovanosti, má v&#160;sobě cosi vznešeného a&#160;je s&#160;to posilovat mysl. První ranní chvilky jsem trávil při světle a&#160;v&#160;teple tím, že jsem otci a&#160;matce psal dopis, v&#160;němž jsem jim zvěsto­val, že jsem byl na ochořském ledovci, že jsem při stoupání na něj a&#160;při sestupu z&#160;něho vynaložil veškerou opatrnost, aby nás nepotkala ani ta nejmenší nehoda, a&#160;že jsem od včerejška u&#160;svého přítele v&#160;Růžovém domě. Přidal jsem k&#160;dopisu zvláštní list Klotyldě, v&#160;němž vycházím z&#160;částečné znalosti těch hor, které nabyla na výpravě, na níž se mnou byla, a&#160;trochu jí popisuji ten zimní výlet do velehor. Když se pak ještě víc rozednilo a&#160;nadešel čas na snídani, sešel jsem dolů do jídelny. Tam jsem se dozvěděl, že Eustach a&#160;Roland, jejichž včerejší přítomnost na večeři jsem považoval za něco náhodného, s&#160;mým hostitelem a&#160;s&#160;Gustavem jídají u&#160;jednoho stolu, to že je v&#160;zimě zvykem. Mělo to tak být i&#160;v&#160;létě; ale poněvadž v&#160;tuhle roční dobu se v&#160;truhlárně často dlouhý čas před východem slunce vstává a&#160;jde se pracovat na tom a&#160;na onom, doznávají změny chvíle, za nichž je třeba dát tělu osvěžení, a&#160;Eustach sám požádal, aby bylo ponecháno na něm, kde se rozhodne jíst a&#160;jak. Roland v&#160;tu roční dobu beztak bývá mimo dům. Nikdy jsem ještě nebyl v&#160;Růžovém domě tak pozdě v&#160;zimě, abych mohl poznat, jak je tu tohle všechno uspořádáno. Seděli jsme tedy za stolem u&#160;snídaně, můj hostitel, Roland, Gustav a&#160;já. Rozhovor se točil hlavně kolem počasí, které přitrhlo tak bouřlivě, a&#160;rozebíralo se, proč se to muselo stát takhle, jak se to dá zdůvodnit, proč je to docela přirozené, proč se každá domácnost musí na takové zimní dny udržovat v&#160;dobrém stavu a&#160;proč, když nastanou, mohou se takové události snášet trpělivě, ba může se v&#160;nich spatřovat ne nepříjemná změna. Po snídani se každý odebral ke své práci. Můj hostitel odešel do svého pokoje, aby tam pokračoval v&#160;třídění pergamenů, s&#160;nímž předtím začal, Eustach šel do truhlárny, Roland, pro nějž doba vzdor zamračenému dni přesto posléze byla už na malování dost jasná, odebral se ke svému obrazu, Gustav pokračoval v&#160;učení a&#160;já jsem zase odešel do svých pokojů.</p>
			<p class="MLP_text ParaOverride-1">Když jsem tam strávil nějaký čas čtením a&#160;psaním a&#160;když bouře, namísto aby se mírnila, v&#160;dopoledních hodinách jen ještě zesílila, rozhodl jsem se, tak jak jsem to měl ve zvyku, že se přesto na nějakou dobu vydám ven. Vybral jsem si účelnou obuv, vzal jsem si voskovaný kabát; ten měl i&#160;voskovanou kápi, která se dala přetáhnout přes hlavu, a&#160;hlavním schodištěm jsem sešel dolů. Vrátky s&#160;mříží jsem zamířil na písčité prostranství před domem. Tam se jihozápadní vítr mohl do mé maličkosti pořádně opřít, a&#160;kapky, které na zimní déšť byly notně velké, hnal mi s&#160;rachotem na svrchník přehozený přes ramena, do tváře, do očí a&#160;na ruce. Trochu jsem na prostranství postál a&#160;díval se na růže, které se pěstovaly u&#160;zdi domu. Leckterý kmínek chránila sláma, u&#160;nejednoho hlínu na kořenech kryl ochranný povlak, další byly pouze pevně uvázané, u&#160;všech jsem však viděl, že se tu nepoužila nijaká zvláštní ochrana a&#160;že všechny se zabezpečovaly jenom před újmou způsobenou nějakou vnější silou. Mohl je zasypat sníh, jak jsem po něm postřehl ještě stopy, mohl je zalévat déšť, jak jsem to zakoušel dnes, ale nikde nemohl odervat vítr kmínek anebo větev a&#160;pohrávat si s&#160;ní anebo jí cloumat. Celá domovní zeď nebyla ani jinak dotčena a&#160;déšť, který do ní bušil, nemohl jí nijak ublížit. Z&#160;písčitého prostranství jsem sešel z&#160;kopce dolů. Sníh už pocítil moc deště, protože ten byl dost teplý. Jeho měkkost, jemnost a&#160;hebkost byly tytam, povstalo cosi hladkého a&#160;ledového, a&#160;tu a&#160;tam se válely hrbolaté ledové trosky, jako kdyby je cosi rozežralo. Voda se valila sněhovými brázdami, které vyryla, a&#160;na otevřených místech, kde ji nepohlcoval sněhový povrch samá díra, řinula se po trávě dolů. Nedíval jsem se, kam šlápnu, a&#160;šel jsem vodnatým sněhem dál a&#160;dál. Dole v&#160;údolí jsem zatočil na východ. Ušel jsem kus cesty, pak jsem se dal po lukách a&#160;nechal na sebe působit to divadlo. Bylo málem skvělé, jak vítr, který už nedokázal vířit sníh, sršel na něj deštěm, jak už byly obnažené celé plochy, jak se shůry snášely šedivé závoje jako mohutné stuhy a&#160;jak kalná mračna táhla nad bledými pláněmi a&#160;vůbec se nestarala o&#160;lidi a&#160;o&#160;lidská díla.</p>
			<p class="MLP_text ParaOverride-1">Posléze jsem se uprostřed luk obrátil na sever a&#160;putoval jsem k&#160;šafářovu dvoru. Když jsem tam dorazil, dozvěděl jsem se, že pán, jak tady stručně říkali mému hostiteli, už tu dnes byl, ale zase odešel. Leccos si tu už prohlédl a&#160;leccos nařídil. Zeptal jsem se, jestli i&#160;dnes neměl nic na hlavě, a&#160;přitakali mi. Když jsem se porozhlédl po šafářově dvoře a&#160;prošel různé jeho prostory, teprve jsem viděl, jak je to stavení skvěle zařízené. Snášel se na ně déšť jako na nějaký kámen, do něhož nemohl vniknout a&#160;z&#160;něhož bude s&#160;to teprve za několik století zevně cosi málo omýt. Nebylo tu žádných spár ochotných vpustit dovnitř vodu a&#160;uvolnit se nechystal sebemenší kousek omítky. Uvnitř se konaly práce tak jako každý den. Čeledíni čistili obilí takzvaným čisticím mlýnkem, lopatami je odhazovali na stranu a&#160;odměřovali do pytlů, aby se poté dopravilo na sýpku. Tím vším se tu zabýval šafář, vydával povely a&#160;zkoumal čistotu. Část děveček měla co dělat ve chlévech, jiná část pokládala na mlat krmení, další část jich předla, a&#160;šafářova žena obstarávala komoru na mléko. Promluvil jsem se všemi a&#160;dávali najevo, jakou mají radost, že jsem také jednou přijel dokonce v&#160;tuhle roční dobu.</p>
			<p class="MLP_text ParaOverride-1">Ze šafářova dvora jsem se po prostranství s&#160;ovocnými stromy vydal k&#160;zahradě. Branka na téhle straně nebyla přes den zavřená ani v&#160;zimě. Prošel jsem jí a&#160;zašel za zahradníkem do jeho obydlí. Tam jsem odložil voskovaný kabát, jehož záhyby se řinula voda, a&#160;usedl ke krbu na čistou bílou lavici. Starý muž a&#160;jeho žena mě přijali navýsost přátelsky. V&#160;celé své povaze měli cosi upřímného. Už nějakou dobu se tihle staří lidé chovali vůči mně málem jako rodiče. Zahradníkova žena Klára na mne ze strany znovu a&#160;znovu pohlížela jakoby kradmo. Nejspíš myslela na Natálii. Starý Šimon se mě zeptal, jestli nechci zajít do skleníku a&#160;podívat se, jak vypadají rostliny tentokrát v&#160;zimě.</p>
			<p class="MLP_text ParaOverride-1">To bylo vedle toho, že jsem hodlal zajít za ním a&#160;za jeho chotí, rovněž mým úmyslem, opáčil jsem.</p>
			<p class="MLP_text ParaOverride-1">Zahradník popadl jiný kabát a&#160;šel se mnou do skleníků, které těsně sousedily s&#160;jeho obydlím. Samotné rostliny mě vskutku velice zaujaly, protože jsem se v&#160;dřívějších dobách rostlinami hodně zabýval; a&#160;tak mě zajímalo, v&#160;jakém jsou teď stavu. Zašli jsme do všech prostor ne zrovna malého zimního skleníku a&#160;pak jsme se odebrali do vytápěného skleníku. Nejenom že jsem si prohlédl rostliny, tak jak jsem měl v&#160;úmyslu, vyslechl jsem přátelsky i&#160;všechno to, co mi můj společník o&#160;té a&#160;oné rostlině říkal, a&#160;poslouchal jsem, jak se doširoka rozpovídává o&#160;těch, které má zvláště rád. To, jak jsem odevzda­ně naslouchal, co povídá, a&#160;jak mě poutali jeho svěřenci, což jsem mu neustále dokazoval, možná spolu s&#160;tím, jak jsem se podílel na tom, že získal cereus peruvianus, bylo příčinou, proč ke mně tolik lnul. Když jsme byli poblíž východu ze skleníků přímo proti jeho obydlí, zeptal se mě, jestli chci zajít i&#160;do skleníku s&#160;kaktusy, že mi v&#160;tom případě, ježto budeme muset jít kousek pod širým nebem, donese můj voskovaný kabát. Já mu však řekl, že to není nutné, ježto on půjde také bez ochrany, že můj hostitel už dnes byl na šafářově dvoře prostovlasý a&#160;že mi neuškodí, když také jednou půjdu krátký kus cesty v&#160;dešti bez pokrývky hlavy.</p>
			<p class="MLP_text ParaOverride-1">„Ano, pán, ten je zvyklý na všechno,“ odpověděl mi.</p>
			<p class="MLP_text ParaOverride-1">„Já sice nejsem zvyklý na všechno, ale na ledacos ano,“ opáčil jsem, a&#160;„dojdeme tam tak.“</p>
			<p class="MLP_text ParaOverride-1">Nakonec se dal od svého úmyslu odvrátit a&#160;došli jsme do skleníku s&#160;kaktusy. Zahradník mi ukázal všechny rostliny téhle čeledi, zvlášť kaktus peruvianus, ze kterého teď byla vskutku nádherná rostlina, široce rozkládal o&#160;tom, jak se pečuje o&#160;tyhle výpěstky v&#160;zimě, řekl, že nejedna kvete už v&#160;únoru, že ne všechny snesou určitý chlad, že musí být umístěny v&#160;teplejším oddíle budovy, zejména že to potřebuje nejeden druh kaktusu cereus, a&#160;pak přešel na zařízení samotné budovy a&#160;vyzvedl jako něco naprosto skvělého, že pán na místa, kde jsou skla přes sebe, objevil svrchovaně znamenitý tmel, díky němuž není možné, aby v&#160;místech, kde se skla nad sebou stýkají, vnikala dovnitř voda, a&#160;že se tak zabraňuje stékání vodních kapek, pro rostliny tak nepříznivému. Už tím je také možno, aby o&#160;deštivých dnech a&#160;v&#160;době, kdy taje sníh, dům se nemusel zakrývat prkny, z&#160;čehož je pak všude tma a&#160;rostlinám to škodí. Že to mohu dnes vidět, jak ani vzdor takovému prudkému dešti nevnikne dovnitř jediná kapka anebo ji sem nezavane vítr. Prkna se vůbec na tuhle budovu nekladou. Před krupobitím je chráněna silným sklem a&#160;štítem, a&#160;pokud se čekají chladné noci, použije se slaměný povlak, a&#160;sníh se košťaty smete. To bylo pro mne zajímavé a&#160;důležité, že ze skleněné střechy pranic neskapává, to, co u&#160;nás je pro otce okolnost velice nepříjemná. Umínil jsem si, že svého hostitele požádám, aby mi vysvětlil celý postup a&#160;já ho mohl vyložit otci. Když jsme na zpáteční cestě procházeli ostatními skleníky, viděl jsem, že ani tady nic seshora neskapává, a&#160;můj společník mi to potvrdil.</p>
			<p class="MLP_text ParaOverride-1">Ještě jsem nějakou tu chvilku pobyl v&#160;zahradníkovic obydlí a&#160;rozmlouval se zahradníkovou ženou a&#160;pak jsem se začal chystat domů. Zahradníkova žena v&#160;době, kdy jsem s&#160;jejím mužem byl ve sklenících, zbavila můj voskovaný kabát na vnějších plochách veške­ré vody a&#160;vůbec ho vyrovnala a&#160;upravila. Poděkoval jsem jí, řekl jsem, že nejspíš bude zase brzy celý zmačkaný, přátelsky jsem se odporoučel, přijal jejich přátelské pozdravy a&#160;odešel jsem do svých pokojů.</p>
			<p class="MLP_text ParaOverride-1">Tam jsem se pečlivě převlékl a&#160;poté odešel za svým hostitelem. Ten se zrovna obíral Gustavem, který mu skládal účty ze své ranní práce. Zeptal jsem se, jestli se mi dovolí, abych zašel do jizby s&#160;obrazy anebo podobně.</p>
			<p class="MLP_text ParaOverride-1">„Pokoj na čtení a&#160;pokoj s&#160;obrazy, jakož i&#160;ten s&#160;mědirytinami jsou řádně vytopeny,“ odpověděl můj hostitel, „v knihovní síni, v&#160;mramorové síni a&#160;na mramorovém schodišti je obstojné teplo. Uzamčena není ani jedna z&#160;těch místností. Počínejte si po libosti, tak jak jste zvyklý doma.“</p>
			<p class="MLP_text ParaOverride-1">Poděkoval jsem a&#160;odešel. Tak jak jsem znal denní rozvrh, věděl jsem, že můj hostitel se teď bude dál zaobírat Gustavem.</p>
			<p class="MLP_text ParaOverride-1">Nejdříve jsem zašel na mramorové schodiště. Když jsem přišel do hlavní chodby v&#160;horní části mramorové chodby, tak jak tu bylo předepsáno, obul jsem si plstěné papuče, které tady byly pořád zchystané, a&#160;poté jsem scházel po hladkém, krásném schodišti. Když jsem došel doprostřed, tam kde je prostorný výstupek, zastavil jsem se; tam jsem totiž hodlal doputovat. Chtěl jsem se dívat na tu starobylou mramorovou sochu. I&#160;dnes v&#160;tom olověném světle, které sem jakoby líně dopadalo skleněnou klenbou, již navrch kalila voda řinoucí se po ní, pohled na ni byl úžasný a&#160;povznášející. Ta vznešená dívka, doposud vždycky něžná a&#160;ztepilá, dnes tu v&#160;těch tekutých závojích temnějšího světla stála zasmušilá, leč jemná, a&#160;vážnost toho dne jí také jako vážnost spočívala na nevýslovně půvabných údech. Dlouho jsem se díval na tu postavu, pokaždé když jsem se na ni podíval, byla mi zase nová. Jakkoliv se mi ta nádherně bílá postava nymfy na kašně ve Hvězdném dvoře vtiskla do duše jako milá představa, byla to představa z&#160;naší doby a&#160;bylo nutno pojímat ji našimi schopnostmi; tady byl starověk ve své velikosti a&#160;skvělosti. Co je člověk a&#160;jak vysoko se vzepne, může-li prodlévat v&#160;takovém prostředí, to jest v&#160;prostředí tolikerého bohatství.</p>
			<p class="MLP_text ParaOverride-1">Pomalu jsem vyšel po schodišti zase nahoru a&#160;vkročil do mramorové síně. Její rozlehlost, její prázdnota, ten, pokud je takový výraz dovolen, chmurný lesk, jakým ten chmurný den, v&#160;němž se střídalo nejisté a&#160;dvojznačné světlo, těkavě ulpíval na jejích stěnách, když se člověk podíval na tu starověkou postavu, dal se vydržet a&#160;snést. Ba síň mi za toho chmurného dne připadala ještě větší a&#160;vážnější než jindy a&#160;rád jsem v&#160;ní prodlel, téměř tak rád jako toho večera, kdy jsem se svým hostitelem za mírného blýskání rozbouřené oblohy chodil po ní sem a&#160;tam. I&#160;teď jsem zase chodil po ní nahoru a&#160;dolů a&#160;vystavoval nitro působení bouře za okny s&#160;jejími kalnými světly, stěn v&#160;síni s&#160;jejich matným leskem a&#160;v&#160;mysli oné sochy, kterou jsem právě viděl.</p>
			<p class="MLP_text ParaOverride-1">Po nějaké době jsem prošel dveřmi, jež vedou do obrazového pokoje. Obrazy tu visely, osvětlovala je šerá zář toho dne a&#160;i tam, kde umělec použil nejvýraznější prostředky světla a&#160;stínu, nedokázaly docílit plného účinku, protože scházelo to, co pomáhá malíři, aby obrazy teprve zplna dotvořil, síla slunečného a&#160;jasného dne. I&#160;když jsem se přiblížil k&#160;některým obrazům, které jsem měl zvláště rád, i&#160;když jsem usedl před jedním Guidem, který tu byl na stojanu, jejž posunuli blíž k&#160;oknu a&#160;do nejlepšího světla, abych si ten obraz prohlédl, nedokázal jsem v&#160;sobě nijak vznítit pocit, jaký jindy tato díla ve mně probouzejí. Brzy jsem rozpoznal příčinu, tkvěla v&#160;tom, že jsem v&#160;sobě choval už beztak pocit daleko výsostnější, který ve mně dávno vyvolala ta starověká socha. Olejomalby mi připadaly téměř drobné. Šel jsem do pokoje s&#160;knihami, vyňal jsem ze skříně Odyssea, odešel jsem s&#160;ním do čítárny, kde za jemnou mříží krbu přívětivě hořel družný plamen, přítel člověka, jenž mu v&#160;temnotě skýtá světlo a&#160;v&#160;severské zimě teplo; všechno tu bylo čistě a&#160;pečlivě uspořádáno, usedl jsem opodál okna do měkkého křesla, déšť si bubnoval do oken a&#160;já začal číst od první řádky. Ta neznámá slova, která se živě pronášela v&#160;dávné době, postavy, jež díky těmto slovům byly uvedeny do našich časů se vší osobitostí kdysi dávno pro ně naprosto patřičnou, spájely se s&#160;tou dívkou, kterou jsem viděl tyčit se na schodišti. Když přišla Nausikaa, připadal jsem si zase tak jako kdysi, když jsem si poprvé pořádně prohlížel tu mramorovou sochu, roucho z&#160;tvrdé hmoty se rozpustilo do lehké měkkosti, údy se pohybovaly, tváři se dostalo proměnlivé živoucnosti a&#160;postava došla ke mně a&#160;byla to Nausikaa. To vzpomínka na ten večer vedla dnes mou ruku, když jsem ze schodiště vešel do mramorové síně a&#160;do místnosti s&#160;obrazy a&#160;v&#160;nich nenašel uspokojení, a&#160;tedy jsem sáhl po Homérových slovech v&#160;Odysseii. Když si v&#160;síni hrdinové vychutnávali pokrmy, když byl povolán pěvec, když se naslouchalo slovům písně, jejíž sláva se tehdy dotýkala hvězd, když si Odysseus zahalil hlavu, aby nebylo vidět jeho slzy, které se mu řinuly z&#160;očí, když posléze Nausikaa neokázale a&#160;s&#160;hlubokým citem stanula u&#160;sloupů brány do síně, přitulila se ke mně s&#160;úsměvem rovněž krásná představa Natálie; byla to dnešní Nausikaa, tak pravdivá, tak prostá, nešňořící se city, ale neskrývající je. Obě postavy splývaly vjedno a&#160;já četl a&#160;zároveň přemýšlel a&#160;chvíli jsem četl a&#160;chvíli zas přemýšlel, a&#160;když jsem konečně velice dlouho už než přemýšlel, uchopil jsem znovu knihu, která ležela přede mnou na stole, odnesl ji do místnosti s&#160;knihami, uložil ji na místo a&#160;mramorovou síní a&#160;chodbou s&#160;pokoji pro hosty jsem se vrátil do svého příbytku.</p>
			<p class="MLP_text ParaOverride-1">Dílo toho dopoledne bylo završeno.</p>
			<p class="MLP_text ParaOverride-1">U&#160;oběda se sešli znovu titíž lidé, kteří spolu ráno snídali. Když jsme dojedli pokrm sice prostý, ale k&#160;zdatnosti a&#160;zdraví velice vhodně zchystaný, tak jak to v&#160;Růžovém domě vždycky muselo být, když jsme si přátelsky i&#160;rozjařeně popovídali, vstali jsme a&#160;každý jsme zase šel za záležitostmi, které byly pro toho a&#160;pro onoho důležité a&#160;závažné, ať už se týkaly nabývání znalostí, tak jako u&#160;Gustava téměř výhradně, anebo třeba postupu dopředu v&#160;umění nebo na vědeckém poli, anebo ve správném pořádání vlastního života.</p>
			<p class="MLP_text ParaOverride-1">Dnešní odpoledne bylo vyhrazeno pro něco zvláštního, na co musel přijít i&#160;Roland, takže mu nezbývalo než přerušit práci na obraze. Dorazila sbírka mědirytin, které se nabízely ke koupi a&#160;jejichž prohlídku můj hostitel stanovil na dnešní odpoledne. Na to celé pozval i&#160;mne. Mědirytiny byly ve dvojích deskách uloženy v&#160;pokoji mého hostitele. Po schodišti, které bylo pro služebnictvo, vyšli jsme do pokoje a&#160;stůl, na němž desky ležely, přisunuli jsme blíž k&#160;oknu, abychom si mohli jednotlivé archy lépe prohlédnout. Desky se otevřely a&#160;brzo bylo vidět, že sběratel děl v&#160;deskách uložených nebyl člověk, který má představu o&#160;tom, co je hluboké umění, v&#160;čem je jeho vážnost a&#160;jeho význam pro lidský život. Byl to jeden z&#160;těch obvyklých sběratelů, co mají na mysli množství a&#160;rozmanitost exemplářů. Teď ležel v&#160;hrobě a&#160;jeho dědicové zřejmě neměli smysl ani pro to, jaký je vztah umění k&#160;lidskému životu, ani pro sběratelství jakéhokoliv druhu, proto také veškeré svazky nabídli ke koupi mému hostiteli, jelikož se o&#160;něm doslechli, že se pídí po takových zvláštnostech. Vedle naprosto bezcenných výtvorů rydla po dnešním nicotném způsobu, tak jak se vyskytují v&#160;knihách a&#160;v&#160;obrazových publikacích, aby se na nich vydělaly peníze, vedle litografií perem a&#160;křídou byla tu i&#160;lepší díla současná a&#160;zvláště několik výtvorů značné hodnoty z&#160;doby starší. Můj hostitel a&#160;jeho dva pomocníci při té příležitosti vyslovili o&#160;mědirytinách leccos, co pro mne bylo nové a&#160;díky čemu jsem teď o&#160;významu tohohle odvětví umění věděl více, než jaké jsem měl o&#160;něm znalosti předtím. Ježto mědirytectví může poskytnout reprodukce děl velkých mistrů všech dob, ježto obraz, který existuje pouze jednou, který je pro leckoho na nějakém dalekém a&#160;pro ně nedosažitelném místě anebo co majetek jednoho jediného člověka není dostupný ani všem těm, kteří spolu s&#160;ním bydlí na témž místě, rozmnoží a&#160;může rozeslat na mnoho míst a&#160;do vzdálených dob, aby si ho kdekdo prohlédl, měla by se mu asi věnovat hodně velká pozornost. Pokud nehoví jednomu jistému slohu, který se v&#160;určitých dobách prudce rozvíjel, nýbrž snaží se zobrazit mistrovu duši, tak jak se vyjevuje na obraze, pokud zobrazuje nejenom náměty, tak jak existují na obraze, počínaje něžnou lidskou tváří a&#160;lidskýma rukama přes lesk hedvábí a&#160;hladkost kovu až po drsnost skal a&#160;koberců, ale dokonce i&#160;barvy, které použil malíř, rozmanitými, vždy však jasnými, lehce vedenými a&#160;krásně zvlněnými čarami, které nikdy nesmějí být bez významu, nikdy nápadné nějakou podivínskostí, nikdy nesmějí vytvářet pouhou skvrnu a&#160;které může nově objevovat, aby si poradilo s&#160;každou novou věcí, pak se sice nemůže postavit po bok malířství, které svými účinky působí bezprostředně na ty, kdo si je prohlížejí, avšak co do uměleckého účinku se může uznat za rovnocenné malířství, protože působí na větší počet lidí a&#160;u&#160;těch, kteří nemohou vidět napodobené malby, vzbuzuje o&#160;to hlubší a&#160;plnější umělecký účinek, oč hlubší a&#160;ušlechtilejší samo je. Tohle jsem u&#160;svého hostitele v&#160;době, kdy jsem s&#160;ním byl ve styku, poznával víc a&#160;více, a&#160;znovu mi to bylo posléze zvlášť jasné, když se prohlížely ony mědirytiny a&#160;když se mluvilo o&#160;prostředcích, cestách a&#160;působení mědiryteckého umění vůbec a&#160;když všichni podrobně prozkoumali jednotlivé dobré listy a&#160;pečlivě probrali jejich přednosti a&#160;vady, ustanovilo se, že se kvůli těm dobrým kusům koupí celá sbírka, pokud její cena nepřesáhne jistou částku, kterou nabídnou a&#160;kterou mohou oprávněně a&#160;bez výčitek svědomí vydat. Špatné listy se zamýšlely zničit, protože svou existencí nejenom nevyvolávají příznivé účinky, ale dokonce pocity toho, kdo neuvidí nic lepšího, namísto aby je povznesly, svedou drsnějším a&#160;pokřivenějším směrem, než kam by se vydaly, kdyby se jim naskýtaly než věci přírody. Ducha člověka, říkali ti lidé, zanešvařuje nepravé umění více, než kdyby byl jakýmkoliv uměním nedotčen. Když se už šeřilo, vrátily se mědirytiny do svých schrán, stoly se znovu postavily na své místo a&#160;rozešli jsme se.</p>
			<p class="MLP_text ParaOverride-1">Bouře spíše zesílila, než polevila, a&#160;déšť v&#160;proudech bubnoval do oken.</p>
			<p class="MLP_text ParaOverride-1">Večer jsme se opět shromáždili v&#160;pracovně mého hostitele, chyběl pouze Gustav, protože ten se ve svém pokoji ještě obíral úlohou, kterou měl na ten den. Než jsme se vydali na večeři, můj hostitel do svých knih ještě zaznamenal stav přírodovědných přístrojů, které měřily tlak vzduchu, vlhkost, teplo, elektřinu a&#160;podobně, a&#160;pak prošel celý dům a&#160;podíval se, jaký je stav věcí v&#160;něm, jak domácí čeleď vykonává nezbytné práce, co právě dělá a&#160;kde všude se projevuje vliv dnešního bouřlivého povětří.</p>
			<p class="MLP_text ParaOverride-1">U&#160;večeře, poté co se v&#160;krátkosti ukojila potřeba najíst se a&#160;zapředly se veselé debaty, ještě se nahlas přečetlo cosi z&#160;knihy, jež tehdy byla nová. Pojednávala z&#160;valné většiny o&#160;dějinách pěstování hedvábí a&#160;hedvábnictví a&#160;zejména se v&#160;ní probíralo období, kdy tohle řemeslo z&#160;nejvzdálenějšího Orientu přišlo do Arábie, do Egypta, do Byzance, na Peloponés, na Sicílii, do Španělska, do Itálie a&#160;do Francie. Můj hostitel tvrdil, že pokud jde o&#160;zhotovování oněch nádherných látek, které sestávají hlavně z&#160;hedvábí a&#160;ze zlata anebo ze stříbra, co do tenkosti a&#160;jemnosti tkaniny, přidá-li se k&#160;tomu i&#160;ten nevtíravý lesk, k&#160;dnešním látkám toho druhu s&#160;jejich toporností a&#160;drsným třpytem mají ty staré hodně daleko, a&#160;co se posléze týče pružnosti, jemné půvabnosti a&#160;hojné obraznosti na kresbách, časům třináctého a&#160;čtrnáctého století je třeba dát notně přednost před časy pozdějšími a&#160;zejména pak před těmi našimi. On že začal příliš pozdě věnovat pozornost tomuhle starověkému odvětví, jež je málem jedním z&#160;odvětví umění. Sbírka takovýchto látek by určitě byla zajímavá, ale on nemůže žádnou podobnou založit, ježto něco takového předpokládá, že se bude cestovat po celé Evropě, ba i&#160;po ne zrovna nevýznamných končinách Asie a&#160;Afriky a&#160;nejspíš by to přesahovalo síly jednoho člověka. Takové sbírky by ke srovnávání, k&#160;poučení, ba k&#160;obohacení dějin mohly uvádět ve skutek dokonce různé společnosti anebo stát. V&#160;bohatých opatstvích, v&#160;šatnících starých proslulých chrámů, v&#160;klenotnicích a&#160;v&#160;dalších schránách na královských hradech a&#160;na větších zámcích by se možná našlo leccos, co by se tam dalo postrádat a&#160;v&#160;takové sbírce by došlo slova a&#160;významu. Kolik asi všeho dospělo po křižáckých válkách z&#160;Orientu do Evropy, kdyžtě i&#160;prostí rytíři se vraceli do vlasti s&#160;ukořistěným tam zlatem a&#160;drahocennými látkami a&#160;krom církevních slavností, korunovací, průvodů, zápasů se i&#160;v&#160;obyčejném životě vyskytovalo víc nádhery, než tomu bylo dřív. Jak nejspíš tohle odvětví vrhalo i&#160;světlo na dobu, která svým rozkvětem s&#160;ním držela krok, dobu, za níž se stavěly chrámy, jejichž vznešené pozůstatky ještě dnes budí náš obdiv, jak také nejspíš nastolilo vztah k&#160;dekorativnímu umění té doby kamenictvím, řezbami ze slonoviny a&#160;ze dřeva, ba na počátku později kvetoucích velkých malířských škol na severu a&#160;na jihu Evropy, a&#160;jak nejspíš podnítilo uvažování o&#160;tom, jaké představy měly tehdejší národy, jaké styky a&#160;obchodní cesty. Tohle přece plní i&#160;mince, pečeti a&#160;další věci nevysoko postavené. Roland řekl, že se vynasnaží takové látky sbírat.</p>
			<p class="MLP_text ParaOverride-1">Toho večera jsme se rozcházeli později než obvykle.</p>
			<p class="MLP_text ParaOverride-1">Druhý den ráno, když jsem vstal a&#160;počínající světlo dovolovalo, abych pohlédl z&#160;okna, viděl jsem, že na všech pláních se rozprostřel čerstvý sníh a&#160;pořád ještě se snášel z&#160;oblohy hustými vločkami, které rejdily kolem okenních tabulek. Vítr poněkud polevil, chlad dojista vzrostl.</p>
			<p class="MLP_text ParaOverride-1">Toho dne jsme všichni společně podnikli dosti dlouhou procházku. Prošla se zahrada, jestli se nemá to a&#160;ono zařídit, zašlo se do skleníků, nahlédlo se i&#160;do šafářova dvora a&#160;večer se dál četlo z&#160;knihy, která pojednávala o&#160;hedvábnictví. Sníh padal až do soumraku, pak se na obloze objevila i&#160;jasná místa.</p>
			<p class="MLP_text ParaOverride-1">Tak jako uplynuly ty dva dny, uběhlo jich teď víc a&#160;můj hostitel, ačkoliv to slíbil, neměl se k&#160;tomu, aby mi něco sděloval. Vedle chvil, jež každý z&#160;nás trávil ve svém příbytku nad svými pracemi, prochodili jsme hodně času po kraji, což bylo o&#160;to příjemnější, že po těch bouřlivých dnech, kdy jsem přijel, nastalo teď jasné, tiché a&#160;chladné počasí. Co chvíli jsem byl se svým hostitelem, díval jsem se na něj, jak u&#160;okna krmí ptáky, anebo když pečoval o&#160;to, aby se nasytili zajíci za hranicí jeho zahrady, což bylo teď dvojnásob nutné vzhledem k&#160;hlubokému sněhu, který napadal, podnikali jsme daleké jízdy v&#160;saních za sousedy, leccos jsme domlouvali anebo jsme si jen tak užívali čerstvého vzduchu a&#160;pohybu; jednou jsem se svým hostitelem jel k&#160;jednomu mostu, chtěl si ho prohlédnout ještě s&#160;několika lidmi, protože se zamýšlelo postavit ho na jaře nově&#160;– mého hostitele nešetřili a&#160;pověřovali ho funkcemi v&#160;obci&#160;–, několikrát jsme byli v&#160;nejrůznějších koutech zdejších lesů a&#160;přihlíželi jsme, jak dřevorubci kácejí stromy, jež se měly použít na stavbu a&#160;na zpracování v&#160;truhlárně, kácení se muselo odbýt v&#160;téhle roční době; byli jsme jednou i&#160;na Jenském dvoře a&#160;prohlédli jsme si tamní skleníky. Správce a&#160;zahradník nás všude ochotně a&#160;přátelsky provedli. Pán usedlosti byl s&#160;rodinou ve městě.</p>
			<p class="MLP_text ParaOverride-1">Jednoho dne přišel za mnou do příbytku můj hostitel; to dělával často, jednak aby mě navštívil, jednak proto, aby dohlédl, jestli mi neschází nic, co bych potřeboval. Když se rozmluva chvíli točila kolem nejrůznějších věcí, řekl: „Asi víte, že jsem baron z&#160;Risachu.“</p>
			<p class="MLP_text ParaOverride-1">„Dlouho jsem to nevěděl,“ odpověděl jsem mu, „teď už to nějakou dobu vím.“</p>
			<p class="MLP_text ParaOverride-1">„Nikdy jste se na to neptal?“</p>
			<p class="MLP_text ParaOverride-1">„Poté co jsem kdysi strávil první noc ve vašem domě, ptal jsem se jednoho sedláka, a&#160;ten mi řekl v&#160;odpověď, že jste strázenský šafář. Téhož dne jsem se dal do pátrání i&#160;ve vzdálenějších místech, ale nic přesnějšího jsem se nedozvěděl. Pak už jsem se vůbec nevyptával.“</p>
			<p class="MLP_text ParaOverride-1">„A&#160;proč jste se už vůbec nevyptával?“</p>
			<p class="MLP_text ParaOverride-1">„Vy jste mi své jméno neřekl; z&#160;toho jsem usoudil, že nepokládáte za nutné prozradit mi, jak se jmenujete, a&#160;z&#160;toho jsem si pro sebe vyvodil zásadu, že se vás ptát nesmím, a&#160;když jsem se nesměl ptát vás, nesměl jsem se vyptávat ani nikoho dalšího.“</p>
			<p class="MLP_text ParaOverride-1">„Říká se mi tady v&#160;celém kraji strázenský pán,“ odpověděl, „protože je u&#160;nás zvykem, že se majiteli toho kterého statku říká podle toho statku, ne podle jeho rodiny. A&#160;to jméno dědí u&#160;lidí jeden majitel po druhém, to jméno se mění, když se změní vlastnické poměry, a&#160;to by pak lidé museli vždy znovu vymýšlet další jméno, a&#160;na to jsou příliš setrvační. Někteří venkované mi také říkají strázenský šafář, tak jak se říkalo mému předchůdci.“</p>
			<p class="MLP_text ParaOverride-1">„Jednou jsem náhodou zaslechl vaše pravé jméno,“ řekl jsem.</p>
			<p class="MLP_text ParaOverride-1">„Tak to asi víte i&#160;to, že jsem býval ve státních službách,“ opáčil.</p>
			<p class="MLP_text ParaOverride-1">„Vím to,“ řekl jsem.</p>
			<p class="MLP_text ParaOverride-1">„Já se pro státní službu nehodil,“ odpověděl mi.</p>
			<p class="MLP_text ParaOverride-1">„To pak říkáte něco, s&#160;čím nikdo, od něhož jsem o&#160;vás doposud to a&#160;ono zaslechl, vůbec nesouhlasí. Oni vaši kariéru ve státních službách vesměs chválí,“ opáčil jsem.</p>
			<p class="MLP_text ParaOverride-1">„Oni možná vidí pár jednotlivých výsledků,“ odpověděl můj hostitel, „ale nevědí, s&#160;jakými obtížemi se mi v&#160;srdci rodily. Nemohou také vědět, k&#160;jakým výsledkům by se bylo došlo, kdyby je byl podnítil někdo jiný stejného nadání, avšak s&#160;většími duševními vlohami pro státní službu, anebo prostě někdo s&#160;nadáním ještě větším.“</p>
			<p class="MLP_text ParaOverride-1">„Tohle se dá říci o&#160;čemkoliv,“ opáčil jsem.</p>
			<p class="MLP_text ParaOverride-1">„To dá,“ odpověděl mi, „pak ale se nemá hned chválit, co se ne zrovna zdařilo. Státní služba anebo služba veřejnosti vůbec, tak jak se vyvinula do dnešního dne, zahrnuje spoustu lidí. K&#160;takovéto službě se i&#160;v&#160;zákonech vyžaduje a&#160;musí vyžadovat jisté vzdělání a&#160;jistý školící postup. Podle toho, existuje-li naděje, že ten nebo onen, když dosáhne požadovaného vzdělání a&#160;příslušného postupu, vzápětí nalezne zaměstnání ve státních službách a&#160;že za příslušnou dobu povýší do důležitějších funkcí, jaké rodině poskytnou obstojné živobytí, věnuje se kariéře ve státní službě více nebo méně mladíků. Z&#160;těch, kdo si se slušným úspěchem odbyli předepsané vzdělávání, vybírá si stát své úředníky a&#160;vesměs si je z&#160;nich vybírat musí. Není asi pochyb, že i&#160;mimo tento okruh existují lidé s&#160;nadáním pro státní službu, s&#160;velkým nadáním, ba s&#160;mimořádným nadáním; ale stát si je, když nepočítáme neobvyklé případy, kde se jejich nadání projeví navenek tou nebo onou zvláštní náhodou a&#160;nějak se prolne se státem, vybírat nemůže, protože je nezná a&#160;protože takové vybírání, když je blíže nezná a&#160;neví, zda se jim poskytlo požadované vzdělání a&#160;oni ho dosáhli, hrozilo by třeba nebezpečí, že by se nastolil zmatek a&#160;záležitosti státu by se vedly špatně. Ať jsou na tom jakkoliv ti, kdo mají za sebou léta příslušné přípravy, stát je vzít do služeb musí. Často jsou mezi nimi lidé ve větším počtu nadmíru nadaní, často je jich méně, často se tu vyskytne jen obvyklý průměr. Na takovéto kvalitě personálních zdrojů je stát nucen stavět svou službu. Věcné náplni této služby muselo se dostat podoby, jaká umožňuje, aby záležitosti nutné k&#160;dosažení toho, co stát potřebuje, stále běžely a&#160;netrpěly nijakou újmou ani žádným podstatným oslabením, pokud se na jednotlivých místech vystřídávají jednotlivé lepší anebo nevýznamnější síly a&#160;tam jsou pak činné. Mohl bych tu užít jednoho příkladu a&#160;říci, že nad jiné znamenité jsou ty hodiny, které mají takovou stavbu, že jdou správně, i&#160;když se jejich jednotlivé části mění, na místo lepších přicházejí horší, na místo horších lepší. Ale takové hodiny asi mohou stěží existovat. Státní služba však se takhle vyvinout musela, jinak by se poté, co se rozvinula do dnešní podoby, musela zrušit. Je zřejmé, že taková služba musí být přísná, že se nemůže dovolit, aby se jednotlivec snažil obsahu služby dávat jinou podobu než tu, která je předepsána, ba že dokonce s&#160;ohledem na soudržnost celku se s&#160;čímkoli a&#160;kýmkoli jednotlivým nutně zachází méně šetrně, než by se ze stanoviska pouze onoho jednotlivce nebo jednotlivosti mohlo soudit. Vhodnost někoho ke státní službě z&#160;hlediska intelektu, nehledí-li se na další schopnosti, spočívá i&#160;stran jednotlivostí v&#160;tom, že ten nebo onen je buď s&#160;to horlivě vykonávat jednotlivé věci, a&#160;přitom nezná jejich vztah vůči velikému celku, anebo že má dostatek důvtipu, aby v&#160;zájmu blaha a&#160;potřeb pospolitosti viděl souvislost jednotlivostí s&#160;celkem a&#160;že pak se zabývá všemi těmi jednotlivostmi s&#160;chutí a&#160;s&#160;nadšením. To druhé koná skutečný státník, to první takzvaný dobrý státní úředník. Já nebyl ani jedno, ani druhé. Od dětství, ani tehdy, ani v&#160;mládí jsem to ovšem nevěděl, oplýval jsem dvěma vlastnostmi, které s&#160;tím, co jsem tu říkal, byly v&#160;přímém protikladu. Za prvé jsem byl rád pánem svého počínání. Rád jsem sám načrtával obraz toho, co bych měl dělat, a&#160;rád jsem to všechno i&#160;uváděl ve skutek výhradně vlastními silami. Z&#160;toho vyplynulo, že jsem si už jako dítě, jak to matka vyprávěla, jídlo, hračku a&#160;podobně raději sám bral, než si dával dát, že jsem se vzpouzel jakékoliv pomoci, že mi už v&#160;dětství a&#160;v&#160;mládí říkali „kluk neposlušná“ a&#160;„kluk umíněná“, a&#160;že když jsem byl už mužem, vyčítala se mi tvrdohlavost. To mi však nebránilo, abych tam, kde se mi dávalo cokoliv neznámého, podpořeného důvody a&#160;vznešenými pohnutkami, přijal jsem je za své vlastní a&#160;uváděl v&#160;život se svrchovaným nadšením. To jsem učinil za svůj život jednou a&#160;proti nejsilnějšímu sklonu, který jsem v&#160;sobě měl, abych dostál cti a&#160;povinnosti. Budu vám o&#160;tom pak vyprávět. Z&#160;toho plyne, že jsem nebyl tvrdohlavý v&#160;tom významu slova, jaký se obvykle myslí, a&#160;že nejsem takový ani na stáří, kdy člověk bývá vůbec čím dál mírnější. Druhou mou vlastností bylo, že jsem velice zhusta chtěl své úspěchy mít před sebou oddělené od čehokoliv cizorodého, abych mohl zřetelně vidět souvislost toho, co člověk chce, a&#160;toho, co způsobí, a&#160;mohl tak do budoucna řídit své konání. Pokud se mělo vykonat to anebo ono pouze proto, aby se vyhovělo nějakému předpisu anebo zdokonalilo znění toho a&#160;onoho, dokázalo mi to přivodit trýzeň. Z&#160;toho plynulo, že jsem měl sklon skutky, jejichž konečný účel byl kdesi daleko anebo mi nebyl zřejmý, konat pouze ledabyle, kdežto činnosti, jejichž cíl byl třeba rovněž velice svízelný a&#160;dosáhnout se ho dalo pouze po mnoha etapách, vykonával jsem horlivě a&#160;s&#160;chutí, pokud jsem si mohl ozřejmit a&#160;osvojit byť jen hlavní účel a&#160;cíle jednotlivých etap. V&#160;prvním případě jsem se dokázal posléze přimět k&#160;takovému konání pouze představou, že účel, i&#160;když nejasný, je vznešený, a&#160;dal se pak do díla s&#160;veškerou vervou, přičemž jsem arci měl pořád sklon věci uspěchávat, a&#160;proto mě také plísnili jako netrpělivce; v&#160;případě druhém mé síly jako kdyby se dávaly do díla samy a&#160;to se dovršilo se svrchovanou vytrvalostí a&#160;s&#160;využitím veške­rého času, který byl k&#160;dispozici, takže se zase o&#160;mně říkalo, že jsem tvrdošíjný. Asi jste v&#160;tomhle domě viděl věci, z&#160;nichž se vám ozřejmi­lo, že se umím toho a&#160;onoho cíle držet velice trpělivě. Je vůbec zvláštní a&#160;možná má význam větší, než se tuší, že s&#160;přibývajícím věkem roste u&#160;člověka dalekosáhlost jeho záměrů, pomýšlí se na věci, které se vyskytují nedozírně daleko za hranicemi veškerých životních cílů, což se v&#160;mládí nečiní, a&#160;stáří sází více stromů a&#160;staví více domů než mládí. Vidíte, že mně ke státní službě chybějí dvě hlavní věci, umění poslouchat, což je základní podmínkou jakéhokoliv rozlišování lidí a&#160;věcí, a&#160;umění aktivně se začlenit do nějakého celku a&#160;usilovně pracovat pro cíle, jež jsou až někde za obzorem, což není o&#160;nic méně základní podmínkou jakéhokoliv rozlišování. Vždycky jsem chtěl měnit věci základní a&#160;vylepšovat pilíře, namísto abych v&#160;tom, co je dané, postupoval podle svých sil, chtěl jsem sám narýsovávat cíle a&#160;cokoliv dělat tak, jak je to o&#160;sobě nejlepší, a&#160;nehleděl jsem na celek a&#160;nebral v&#160;úvahu, jestli třeba tím, jak si počínám, nevyrvává se někde jinde mezera a&#160;ta škodí víc, než prospívá to, že jsem měl úspěch. Když jsem ještě nebyl o&#160;moc víc než malý chlapec, nasměrovali mě na kariéru, aniž jsem o&#160;ní a&#160;o&#160;sobě příliš věděl, a&#160;šel jsem po té cestě, kam až jsem dokázal, protože jednou jsem na ní už byl a&#160;styděl jsem se nekonat, čím jsem byl povinován. Pokud mým prostřednictvím povstalo cokoliv dobrého, důvodem je to, že jsem jednak vzhledem ke své funkci a&#160;tomu, co vyžadovala, ze sebe vydobyl jakous takous činorodost a&#160;jednak že události doby nesly s&#160;sebou takové úkoly, že jsem mohl načrtávat plány, jak jednat, a&#160;sám je mohl uskutečňovat. Jak strašně však strádala má duše, kdykoliv jsem se zabral do jednání, jež bylo v&#160;protikladu s&#160;jejím ustrojením, to vám tady teď nemohu ani vyjádřit, ba býval bych to ani tehdy nebyl s to vyjádřit. V&#160;té době mě neustále a&#160;neodbytně napadalo jedno srovnání, že někdy to, co má ploutve, musí létat, a&#160;to, co má křídla, musí plavat. Proto jsem v&#160;jistém věku veškeré úřady složil. Pokud se ptáte, jestli je nezbytné, aby v&#160;systému státní služby bylo zapojeno tolik lidí, a&#160;jestli by se část obecných záležitostí, jaké teď existují, nemohla povýšit na záležitosti zvláštní a&#160;přenechat zvláštním institucím anebo lidem, kterých se hlavně týká, a&#160;že by se tím dospělo k&#160;větší přehlednosti ve státní službě, a&#160;tak se umožnilo, aby se vynikající talenty uplatnily spíše v&#160;na­črtávání a&#160;provádění plánů ve prospěch obecného blaha, pak na to odpovídám: tahle otázka je ovšem důležitá a&#160;správně na ni odpovědět je nanejvýš důležité; jenže právě, odpovědět tu správně do nejmenšího detailu, to je možná jedním z&#160;nejobtížnějších úkolů, a&#160;neodvažuji se tvrdit o&#160;sobě, že bych byl schopen takovou správnou odpověď dát. A&#160;také je tohle téma naší dnešní debatě příliš vzdálené a&#160;můžeme si o&#160;něm promluvit někdy jindy, pokud budeme arci s&#160;to vyslovit o&#160;něm takový nebo onaký úsudek. Tolik je jisto: i&#160;když v&#160;současné státní službě by asi mělo dojít k&#160;nezbytným změnám a&#160;změny ve smyslu toho, co jsme tu už řekli, opravdu proběhnou, přesto současný stav v&#160;obecných proměnách, kterým stát tak jako každá lidská věc i&#160;země sama podléhá, má své oprávnění, je článkem v&#160;jistém řetězu a&#160;ustoupí svému nástupci, tak jako on vzešel ze svého předchůdce. Už jsme mnohokrát mluvili o&#160;životním povolání a&#160;jak je těžké znát své schopnosti v&#160;době, kdy se jim musí předem stanovit směr, to jest, kdy si člověk musí vybrat životní cestu. My jsme v&#160;našich debatách upírali pozornost hlavně na umění, ale o&#160;čemkoliv jiném, čím se člověk v&#160;životě zabývá, platí totéž. Zříd­ka­kdy jsou schopnosti tak veliké, že se zrovna vnucují zraku a&#160;rodinu toho a&#160;onoho mladého člověka uchvátí natolik, že ho mají k&#160;tomu, aby se oddal tomu, co je správné, ba občas se i&#160;ona něčemu takovému s&#160;velkou vervou oddá. Krom vlastností, jimiž oplýval můj duch a&#160;které jsem vám tu právě vylíčil, měl jsem ještě jednu osobitou, jejíž existenci jsem rozpoznal teprve hodně pozdě. Od dětství jsem měl nutkání vytvářet něco, co lze smyslově vnímat. Pouhé vztahy a&#160;poměry, jakož i&#160;vyvozování jedněch pojmů z&#160;druhých měly pro mne cenu malou, do galerie podstat ve své hlavě jsem je nemohl zařadit. Ježto jsem byl ještě malý, kladl jsem rozličné věci vedle sebe a&#160;tomu, co takto povstalo, dával jsem jméno nějaké osady, jež jsem třeba náhodně častokrát zaslechl, anebo jsem ohnul jezdecký bičík, stvol květiny a&#160;podobně do takové a&#160;onaké podoby a&#160;dal jí nějaké jméno, anebo jsem z&#160;kousku látky vyrobil bratránka, tetu; ba dokonce oněm vyvozeným pojmům a&#160;vztahům, o&#160;nichž jsem mluvil, dával jsem podobu, a&#160;tak si je vštěpoval do paměti. A&#160;tak si ještě teď vzpomínám, že jsem jako dítě častokrát slýchal výraz ‚verbování do války‘. Tehdy jsme dostali nový javorový stůl, jehož deska z&#160;dílů držela pohromadě tmavými dřevěnými klíny. Profil těch klínů se jevil jako cosi tmavého na silné desce napříč mezerou, a&#160;tomuhle tvaru jsem říkal ‚verbování do války‘. Tenhle smyslový vznět, jaké mívají nejspíš všechny děti, u&#160;mě byl zjevnější a&#160;silnější, tak jak jsem rostl. Měl jsem potěšení ze všeho, co se vytvářelo jako něco, co se dá vnímat, z&#160;výhonků první nizoučké trávy, z&#160;pupenů na keřích, z&#160;květů rostlin, z&#160;prvních zralých plodů, z&#160;první sněhové vločky, z&#160;hvízdání větru, z&#160;šumění deště, ba z&#160;blesku a&#160;hromu, ačkoliv jsem měl z&#160;jednoho i&#160;z&#160;druhého strach. Chodil jsem se dívat, když tesaři vytínali dřevo, když se ztesávala chata, přibíjelo prkno. Ba slova, která označovala tu a&#160;onu věc tak, že se dala smysly představit, byla mi daleko milejší než ta, která ji uváděla pouze obecně. Tak například se mi vtisklo daleko silněji, když někdo řekl: Hrabě jede na grošákovi, než když se řeklo: jede na koni. Červenou tužkou jsem si kreslil jeleny, jezdce na koních, psy, květiny, se zalíbením pak města, z&#160;nich jsem sestavoval tvary docela zvláštní. Z&#160;vlhké hlíny jsem hnětl paláce, z&#160;dřevěné kůry jsem vyráběl oltáře a&#160;kostely. Tomuhle puzení říkám touha tvořit. Vyskytuje se více nebo méně u&#160;nejednoho člověka. Ještě víc je však těch, kdo v&#160;sobě mají touhu uchovávat, jejíž ohavnou odrůdou je lakota. Ani v&#160;pozdějších letech tahle touha neustupovala. Když mi kdysi bylo bydlet u&#160;naší krásné řeky a&#160;poprvé jsem v&#160;zimě uviděl ledovou tříšť, nemohl jsem se dost vynadívat na to, jak taková tříšť povstává, jak do sebe ty více nebo méně oblé kry narážejí a&#160;odírají se navzájem. I&#160;za dalších zim pak jsem často celé hodiny stával na břehu a&#160;přihlížel, jak se vytváří rozmanité ledové útvary, zejména jak povstává stálý ledový povlak. To, co je leckomu nepříjemné, odcházet z&#160;jednoho obydlí a&#160;stěhovat se do jiného, dělalo mně potěšení. Mně se líbilo balení, vybalování a&#160;zařizování nových místností. Když jsem byl ještě mladík, vyšla najevo další stránka onoho puzení. Měl jsem rád ne pouze tvary, já měl rád krásné tvary. Tuhle náklonnost asi mělo v&#160;sobě už nutkání dětské. Červené barvy, věci podoby hvězd anebo mnohokrát propletené mě oslovovaly více než jiné. Tuhle vlastnost jsem si však tehdy tolik neuvědomoval. Jako mladík jsem toužil po tvarech, jaká jako tělesa vytváří sochařství a&#160;architektura, jako plochy, čáry a&#160;barvy pak malířství, jako sled citů hudba, jako lidské mravné a&#160;pozemsky podivuhodné stavy literatura. Oddával jsem se takovým tvarům s&#160;vřelostí a&#160;prahl i&#160;v&#160;životě po útvarech, jež jsou jim podobné. Miloval jsem skály, hory, oblaka, stromy, které se jim podobaly, tvary protichůdnými jsem opovrhoval. Lidé, lidské jednání a&#160;poměry, které s&#160;nimi ladily, to mě přitahovalo, jiní a&#160;jiné mě odpuzovali. Tady se ve mně vyjevovalo a&#160;bažilo po svém naplnění v&#160;podstatě umělecké ledví, a&#160;na to jsem přišel až pozdě. Jestli by byl ze mě býval umělec dobrý, anebo průměrný, to nevím. Umělec velký však nejspíše ne, protože to by pak se bývalo podle všeho přece jen provalilo na svět nadání a&#160;chopilo se předmětu, s&#160;nímž je spjato. Možná se mýlím i&#160;v&#160;tom a&#160;spíše se tu vyjevovaly pouhé vlohy k&#160;chápání umění než vlohy umění vytvářet. Ale ať už je to jakkoliv: vždy síly, které se ve mně probouzely, konání státního úředníka spíše na překážku než na prospěch. Vyžadovaly tvary a&#160;kroužily kolem tvarů. Tak jako ale stát sám je řádem společenských vztahů mezi lidmi, tedy nikoliv tvar, ale pojetí, tak se výsledky konání státníků vztahují většinou na vztahy a&#160;poměry mezi články státu anebo mezi státy, skýtají tedy pojetí, nikoliv tvary. Tak jako jsem v&#160;dětství často musel poskytovat tvar abstraktním pojmům, abych je dokázal podržet v&#160;mysli, stejně tak často jsem ve zralých letech ve státní službě, když šlo o&#160;vztahy mezi státy, o&#160;požadavky jiných států vůči nám anebo o&#160;požadavky našeho státu vůči jiným, představoval jsem si státy jako nějaké těleso a&#160;tvar a&#160;jejich vztahy spjaté s&#160;takovými tvary. A&#160;také jsem vůbec nedokázal pouhé naše vlastní vztahy anebo užitek pro náš stát považovat za jediný a&#160;nejvyšší zákon a&#160;za vodítko pro své jednání. Úcta vůči všemu, co prostě je takové, jaké je, byla u&#160;mě tak velká, že jsem u&#160;rozmanitých spletitostí, sporných nároků a&#160;u&#160;nezbytnosti to a&#160;ono dát do pořádku nehleděl na užitek pro nás, nýbrž na to, co to a&#160;ono samo o&#160;sobě vyžaduje a&#160;co je přiměřené tomu, čím jsou, aby zase byly tím čím kdysi, a&#160;dostalo se jim toho, co se jim vzalo, protože bez toho nemohou být tím, čím jsou. Tahle má vlastnost mi způsobila nejednou soužení, zavinila, že se na mou hlavu snesla nejedna výtka; ale také mi přinesla vážnost a&#160;uznání. Byl-li přijat můj názor a&#160;začalo se podle něho konat, nový řád věcí, protože se opíral o&#160;jejich přirozený základ, měl trvalost, takže našemu státu, jelikož jsme byli tak uchráněni nových a&#160;nových nepořádků, tedy opětovného vynakládání sil a&#160;schopností, přinesl větší užitek než jednostranný, o&#160;jaký jsme usilovali dříve, a&#160;dostávalo se mi poct a&#160;vyznamenání, pochval a&#160;povýšení. Pokud jsem v&#160;té době těžké práce měl kdy čas na odpočinek a&#160;na nějaké té krátké cestě jsem uviděl vznešené tvary některé hory anebo jak pásmo kopců řadu vzpínajících se oblaků anebo modré oči přátelského venkovského děvčete anebo štíhlé tělo mladíka na krásném koni&#160;– anebo když jsem stál než ve svém pokoji u&#160;svých olejů, kterých jsem tehdy už nasbíral hodně, anebo u&#160;malé sochy –, v&#160;nitru se mi rozléval klid a&#160;blaživý pocit, jako kdyby je někdo posunul do řádu, který je mu vlastní. Pokud jsem v&#160;sobě měl nějakou uměleckou tvůrčí schopnost, pak to byla schopnost stavitele anebo sochaře anebo ještě schopnost nějakého malíře, dojista však ne vlohy literáta, anebo dokonce skladatele. To první mě přitahovalo čím dál více, to druhé mi bylo vzdálenější. Pokud však to, co se ve mně projevovalo, byla spíše láska k&#160;umění, ne tvůrčí vlohy, buď jak buď to byly vlohy pro tvar, ovšem pouze vlohy pro to, tvar vnímat. Pokud tahle osobitost svého majitele zprvu oblažuje, tak jako každá schopnost, i&#160;schopnost tvořit, je tu zprvu kvůli svému majiteli, přece jen se vztahuje rovněž na jiné lidi, tak jako při dalším pohledu každá schopnost, i&#160;ta u&#160;člověka nejosobitější, nemůže v&#160;něm být uvězněna stále, nýbrž přechází na druhé. Tvrdívá se nadmíru nesprávně, ovšem slyší se to často, že každé velké umělecké dílo musí velmi účinně působit na svou dobu, a&#160;že dílo, které takto účinně působí, je i&#160;velkým dílem uměleckým a&#160;že tam, kde u&#160;takového díla se jakékoliv působení nedostavuje, že se nedá mluvit o&#160;umění. Pokud ta nebo ona část lidstva, ten nebo onen národ je ryzí a&#160;zdravý na těle i&#160;na duchu, pokud jeho schopnosti jsou rovnoměrně rozvinuté, ne jednostranně upřené tam nebo onam a&#160;v&#160;tom smyslu i&#160;činné, pak takový národ ryzí a&#160;opravdové umělecké dílo věrně a&#160;vřele přijme do svého srdce a&#160;k&#160;tomu není třeba nižádné učenosti, nýbrž pouze oněch prostých schopností, jež takové dílo přijmou a&#160;hýčkají jako cosi, co je stejného druhu jako ony. Pokud však rozmanité nadání toho kterého národa, a&#160;ať je jakkoliv svrchované, chvátá do širých prostor v&#160;jednom směru, pokud se upíná než na smyslovou rozkoš anebo na neřest, musí díla, mají-li účinně působit, cílit k&#160;onomu směru, v&#160;němž jsou především aktivní ony schopnosti, anebo musí zobrazovat smyslovou rozkoš a&#160;neřest. Ryzí díla jsou pro takový národ čímsi cizím, odvrací se od nich. Odtud pramení jev, že ušlechtilá díla umění mohou dojímat a&#160;uvádět v&#160;nadšení celý věk, a&#160;že pak přijde národ, k&#160;němuž už nemluví. Zahalí si hlavu a&#160;vyčkávají, dokud kolem nich neprojdou další pokolení, jež jsou opět ryzí mysli a&#160;vzhlížejí k&#160;nim. Ta se usmějí a&#160;znovu jak nějaké zachráněné svátosti je odnesou do svatostánků. V&#160;národech zvrhlých občas, ale velice zřídka, vykvete nějaké ryzí dílo jako osamělý paprsek, nevěnuje se mu pozornost a&#160;objeví je později nějaký ten badatel o&#160;člověku, jako toho spravedlivého v&#160;Sodomě. Aby však se snadněji udržela při životě služba umění, jsou v&#160;každém věku tací, jimž byl dán hlubší smysl pro umělecká díla, pohlížejí pronikavějším zrakem do jejich jednotlivých částí, kladou si je s&#160;vřelostí a&#160;potěšením do srdce a&#160;odevzdávají je svým bližním. Jestliže se tvůrcům říká bozi, jsou tihle knězi takových bohů. Zpomalují kroky zkázy, kdykoliv služba umění začíná upadat, a&#160;kdykoliv se po zatmění znovu má vyjasnit, nesou přede všemi svícny. Pokud jsem byl takový, kdykoliv jsem se odhodlal dívat se na ty vznešené plody umění a&#160;stvoření, protože ony mi přece vždycky přátelsky kynuly, a&#160;tak shromažďovat v&#160;srdci radost a&#160;spolu s&#160;poznáním a&#160;úctou před takovými výtvory přenášet ji na své bližní, byla má kariéra ve státních službách téhle povolanosti znovu velice na překážku, a&#160;skrovné pozdní květy léto, jehož vydatné povětří a&#160;žhavé slunce nevyužité uplynuly, nahradit nemohou. Je smutné, že si člověk nemůže tak snadno zvolit cestu, jaká by v&#160;jeho životě byla tou nejznamenitější. Opakuji, co jsme řekli už několikrát a&#160;s&#160;čím váš vážený otec rovněž asi souhlasí, že člověk by si svou životní cestu měl volit tak, aby to bylo v&#160;jeho prospěch a&#160;k&#160;úplnému naplnění všech jeho schopností. Tak poslouží i&#160;celku nejlépe, jak bude vůbec moci. Bylo by velice těžkým hříchem, kdyby si svou cestu vybíral pouze výlučně k&#160;tomu, jak se tak často praví, aby byl užitečný lidstvu. To by se vzdal sám sebe a&#160;ve valné většině by musel doslova zakopat svou hřivnu. Jenže co to znamená, taková volba? Naše společenské poměry jsou dnes takové, že k&#160;uspokojování našich hmotných potřeb je zapotřebí vynaložit velice mnoho. Proto se mladí lidé, než si uvědomí, jací jsou, uvá­dějí do kariéry, jaká jim zabezpečí, že budou mít to, co je nezbytné, aby uspokojili své potřeby. O&#160;nějaké povolanosti tady není řeči. To je zlé, velice zlé, a&#160;lidstvo se tak víc a&#160;víc mění ve stádo. Kde je ještě nějaká volba možná, protože se nemusí postupovat podle hlediska takzvané obživy, tam by si ten, koho se to týká, měl zcela jasně uvědomit, jaké jsou jeho schopnosti, než jim vymezí nějakou oblast působení. Ale nemusí se snad volit už v&#160;mládí, protože jinak by bylo pozdě? A&#160;může si člověk v&#160;mládí kdykoliv uvědomovat své schopnosti? Je to obtížné, a&#160;kéž by ti, kdo mají na tom všem účast, dbali, aby se tu jednalo méně lehkomyslně. A&#160;tady debatu na tohle téma ukončeme. Chtěl jsem vám říci, co jsem vám řekl, než vám budu vyprávět, jakou já mám souvislost s&#160;příbuznými vaší nevěsty. Řekl jsem vám to všechno, abyste mohl i&#160;jen přibližně posoudit, kde co do mínění stojím. Na pokračování debaty nad tímhle tématem si stanovíme nějakou jinou dobu.“</p>
			<p class="MLP_text ParaOverride-1">Poté co tohle řekl, rozhovor se stočil na jiná témata, rovněž jsme vykonali procházku, na niž se k&#160;nám připojil Gustav.</p>
		</div>
</body>
</html>