<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pozdni_leto-12</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pozdni_leto-12" xml:lang="cs-CZ">
		<div class="Z-kladn--textový-r-meček">
			<p id="_idParaDest-11" class="MLP_uroven2_kapitola ParaOverride-1">Slavnost</p>
			<p class="MLP_text_bez1radku ParaOverride-1">Slavnost v&#160;tom smyslu, v&#160;jakém se ten výraz obvykle užívá, něco takového se ve Hvězdném dvoře odbývat nemělo, jenom se pozvalo několik lidí ke společné návštěvě, a&#160;těch pozvání se jim nedostalo jednotlivě a&#160;obřadně, nýbrž pouze příležitostně. Ostatně pokud šlo o&#160;Hvězdný dvůr i&#160;o&#160;Strázný dvůr, bylo na vůli každého přítele a&#160;známého, jestli někdy zajede tam nebo onam a&#160;nějaký čas tu pobude.</p>
			<p class="MLP_text ParaOverride-1">Když jsme druhý den po odjezdu ze Strázného dvora&#160;– dali jsme se malou oklikou&#160;– dorazili do Hvězdného dvora, leckdo už tam byl. Poblíž zámku obcházeli anebo putovali mezi šafářským dvorem a&#160;zámkem sem a&#160;tam neznámí sloužící, občas podivně odění, tak jak tomu už bývá, když se sejde několik rodin. Část kočárů a&#160;koňů umístili na šafářském dvoře. Vjeli jsme vraty dovnitř a&#160;kočár za­stavil na nádvoří. Už když jsme jeli vzhůru kopcem a&#160;blížili se k&#160;zámku, přejel jsem pohledem po jeho první hradbě, na níž teď byly vidět holé kameny bez nátěru, a&#160;úsudek jsem si udělal rychle. Mně se ta proměna líbila nesrovnatelně víc než podoba dřívější, ani jsem se na ni už téměř nedokázal upamatovat. Mí společníci, když jsme přijížděli, nevyslovili se nijak a&#160;já jsem samozřejmě rovněž neříkal nic. Na nádvoří k&#160;nám přišli sloužící, přebrali od nás zavazadla a&#160;měli umístit kočáry a&#160;ustájit koně. Správce nás vedl po širokém schodišti vzhůru a&#160;doprovodil nás do společenského pokoje. Byla to jedna z&#160;těch místností, jež jsou seřazené za sebou a&#160;zařízené novým nábytkem zhotoveným na Strázném dvoře. Dveře všech těchhle pokojů byly dokořán. U&#160;jednoho stolu seděla Matylda a&#160;vedle ní jakási postarší paní. Několik dalších žen a&#160;dívek, jakož i&#160;starší a&#160;mladší muži seděli porůznu kolem. Na nejnenápadnějším místě seděla Natálie. Matylda i&#160;Natálie byly oblečené, tak jak bývají oblečené ženy a&#160;dívky z&#160;lepších vrstev; ale přesto jsem nemohl nepostřehnout, že jejich šaty byly ušity i&#160;ozdobeny daleko prostěji než šaty jiných žen, že však spolu mnohem lépe ladily a&#160;měly daleko ušlechtilejší ráz, než s&#160;jakým se člověk jinak setkává. Připadalo mi, jako kdybych z&#160;jejich oděvů viděl vykukovat ducha svého hostitele, a&#160;kdykoliv jsem pomyslel na vyšší kruhy našeho města, do nichž jsem měl přístup, připadalo mi rovněž, že právě takovýhle oděv je ten vznešený háv, po němž prahnou ostatní. Matylda vstala a&#160;přátelsky se nám uklonila. Ostatní to udělali rovněž a&#160;my tak učinili vůči Matyldě a&#160;vůči ostatním. Nato si všichni opět sedli a&#160;správce a&#160;dva sloužící se postarali, abychom se měli kam posadit i&#160;my. Já usedl na místo, které bylo naprosto nenápadné. Obyčej vzájemného představování, tak jak se vyskytuje téměř všude, jako kdyby se v&#160;Růžovém domě a&#160;ve Hvězdném dvoře tak přísně nedodržoval; věděl jsem o&#160;několika případech, kdy se tak nestalo; zvláště když se setkalo několik lidí. Při téhle příležitosti k&#160;tomu rovněž nedošlo. Nechalo se to spíše na snaze jednotlivců, seznámit se s&#160;tím nebo s&#160;oním, na kom tomu nebo onomu záleželo, anebo se to spíše nechávalo na náhodě, aby se lidé spolu seznámili, než aby se každému novému příchozímu zopakoval seznam přítomných. Navíc se zřejmě většina lidí znala. Mne nejspíš hodlali vynechat, protože kdykoliv na Strázný dvůr přijeli cizí lidé, nikdy jsem se neptal, co jsou zač. Gustav se tu také choval málem jako někdo cizí. Když se způsobně uklonil své matce, přidal se k&#160;všeobecnému vzájemnému uklánění a&#160;usmál se na Natálii, skromně poté usedl na odlehlé místo a&#160;pozorně naslouchal. Můj hostitel a&#160;Eustach, jakož i&#160;Roland byli v&#160;šatech, jaké si člověk obvykle bere na návštěvu, já rovněž. Ti lidé mi v&#160;černých šatech připadali cizejší a&#160;skoro nepatrnější než ve svých obvyklých domácích oblecích. Můj hostitel byl záhy v&#160;pilné debatě s&#160;tím i&#160;s&#160;oním přítomným. Obecně se mluvilo o&#160;všeobecných i&#160;obvyklých záležitostech a&#160;debata se odbývala tu mezi dvěma, tu mezi několika lidmi. Já mluvil jen málo a&#160;téměř výhradně, pouze když mě někdo oslovil a&#160;na něco se mě zeptal. Díval jsem se na lidi před sebou, co se tu sešli, anebo na leckoho jednotlivě anebo na Natálii. V&#160;jedné chvíli si ke mně přisunul židli Roland a&#160;zahovořil o&#160;věcech, které byly blízké nám oběma. Nejspíše to udělal, poněvadž si mezi těmi lidmi připadal stejně tak osamělý jako já.</p>
			<p class="MLP_text ParaOverride-1">Když jsme vypili odpolední čaj, kvůli němuž jsme se tu vlastně sešli, a&#160;většina z&#160;nás vstala a&#160;vytvořila skupinky, kdosi navrhl, abychom se vydali do zahrady a&#160;prošli se po ní. Návrh sklidil pochvalu. Matylda vstala a&#160;s&#160;ní i&#160;starší ženy. Mladší beztak už chvíli stály. Jeden krásný starý pán, nejspíš manžel oné postarší ženy, která předtím seděla vedle Matyldy, nabídl domácí paní rámě a&#160;vedl ji po schodišti dolů, a&#160;stejně tak se zachoval můj hostitel vůči oné postarší ženě. Takhle ještě povstalo několik dvojic, další pak šli porůznu pomícháni. Já jsem ještě postál a&#160;nechal lidi projít kolem, abych se nedral do popředí. Prošla kolem mne Natálie s&#160;nějakou sličnou dívkou a&#160;mluvila s&#160;ní, když mě míjela. Spolu s&#160;Rolandem a&#160;s&#160;Gustavem jsem sešel po schodišti poslední. V&#160;zahradě to bylo tak, jak to vždycky bývá v&#160;podobných případech, když se sejde větší počet hostů. Pomalu jsme se sunuli kupředu, jednou jsme se zastavili tady, jednou zase tam, prohlíželi jsme si to a&#160;ono, probírali jsme leccos, šli jsme zase dál, rozdělili jsme se na menší skupinky a&#160;zase jsme se spojili. Vůbec jsem neposlouchal nijak pozorně, o&#160;čem se debatovalo. Viděl jsem Natálii, že chodí s&#160;týmž děvčetem, se kterým mě minula ve společenském pokoji, poté se k&#160;nim leckdo přidal. Uviděl jsem, jak ve svých světle hnědých hedvábných šatech září uprostřed ostatních, pak jsem ji zahlédl ještě několikrát. Poté ji křoviska zcela zakryla Mladí muži, které jsem mezi hosty potkal, procházeli se tu se staršími, tu zas s&#160;mladšími. Roland a&#160;Gustav se připojili ke mně, a&#160;kdykoliv se Gustav ptal, jak to vypadá tam, kde jsem teď pracoval, jestli tam jsou vysoké hory, širá údolí a&#160;jestli tam je tak přívětivě jako u&#160;Hlásného jezera a&#160;jestli hodlám proniknout ještě dál a&#160;do kterých hor to pak dojdu, Roland mluvil o&#160;hostech a&#160;řekl mi o&#160;leckom, kdo to je, a&#160;vyprávěl mi, jak žijí. Díky cestování po kraji, díky pobývání v&#160;kostelech, v&#160;kaplích, v&#160;rozpadlých zámcích a&#160;na všech významných místech dozvěděl se více, než se mohl dozvědět kdokoliv jiný, a&#160;jeho čilá povaha a&#160;jeho dobrá paměť ho dovedly k&#160;výzkumu; a&#160;on byl schopen všechno, co vyzkoumal, také uchovávat. Ta postarší žena, kterou jsme uviděli, jak sedí vedle Matyldy, když jsme vešli do společenského pokoje, byla majitelkou velké usedlosti přibližně na půl dne cesty od Hvězdného dvora. Jmenovala se Tylová, tak jak se jmenoval i&#160;její zámek. Obklopila se všemožnými příjemnostmi a&#160;vším skvostným. Její skleníky byly nejkrásnější v&#160;kraji, v&#160;její zahradě bylo všechno znamenité, co se v&#160;té době vůbec vyskytovalo, a&#160;starali se ji o&#160;ni dva zahradníci a&#160;jeden vrchní zahradník spolu s&#160;mnoha pomocníky, její pokoje se pyšnily nábytkem, zařízením a&#160;textiliemi ze všech metropolí světa a&#160;její kočáry byly nejpohodlnější a&#160;nejpůvabnější svého druhu vůbec. Po všech obývacích pokojích byly rozsety olejomalby, knihy, časopisy, drobné hračičky. Jezdila na návštěvy po okolí a&#160;stejně tak návštěvy často přijímala V&#160;zimě je na zámku jen zřídkakdy a&#160;vždycky jenom nakrátko, ráda cestuje a&#160;pobývá zvláště často v&#160;jižních krajích, odkud si vozí rozmanité zvláštnosti. Byla jedinou dcerou svých rodičů a&#160;dědičkou po nich, bratr, kterého kdysi měla, zemřel v&#160;útlém mládí. Ten muž s&#160;přátelskou tváří, který předtím vedl Matyldu ze síně, byl té ženy manžel. Byl rovněž dítětem bohatých rodičů, ten svazek se prostě naskytl, a&#160;tak se spojily vjedno dva velké majetky. Nesdílel zrovna záliby své manželky, ale nebyl ani proti nim. Neměl žádné vášně, byl prostý, rád manželce, protože ji velice miloval, dělal radost a&#160;z&#160;cest, na nichž ji doprovázel, měl dílem vlastní potěšení, dílem potěšení z&#160;radosti její. Odjaktěživa však spravoval majetky velice rozumně. Tylová pochází od něho. Jeden z&#160;mladíků, kteří byli ve společenském pokoji, štíhlý muž s&#160;živýma tmavýma očima, je syn, jediné dítě těchto manželů, byl dobře vychován a&#160;nikdo neví, jestli se tu stran Tylové netouží po nějakých něžnějších vztazích s&#160;Hvězdným dvorem.</p>
			<p class="MLP_text ParaOverride-1">Když se o&#160;tomhle mluvilo, Gustav se trochu pohnul do strany k&#160;Rolandovi, podíval se na něj, neříkal však nic.</p>
			<p class="MLP_text ParaOverride-1">Vzpomněl jsem si na Tylovou, znal jsem ji dobře, ale nikdy jsem uvnitř nebyl. Často jsem procházel těsně kolem a&#160;nebylo mi příjemně při pohledu na ty čtyři kulaté věže v&#160;jeho čtyřech rozích, které v&#160;novější době natřeli světle, barvou, kterou právě teď chtějí z&#160;Hvězdného dvora opět smýt; ta světlá barva se příliš ostře odráží od zeleně blízkých stromů a&#160;od modři dalekých hor oblohy, takže ta je jí téměř chmurně temná.</p>
			<p class="MLP_text ParaOverride-1">„Ten menší muž s&#160;bílými vlasy, který seděl poblíž prostředního okna a&#160;dosti často vstával,“ pokračoval Roland, „tomu patří Záští. Tu usedlost koupil teprve jeho otec a&#160;původně ustanovil, že bude mladšího syna, protože starší měl zdědit kmenový majetek Bílý Potok; ovšem mladší syn a&#160;otec zemřeli, a&#160;tak starší měl Bílý Potok i&#160;Záští. Po nějakém čase odevzdal synovi kmenový majetek a&#160;uchýlil se na Záští. Je jedním z&#160;těch, co věčně musí něco vynalézat a&#160;budovat. V&#160;Bílém Potoce už vytvořil několik staveb. V&#160;Záští zřídil vzorové hospodářství, zhodnotil pole a&#160;louky a&#160;obehnal je krásnými živými ploty, pořídil vybraný dobytek a&#160;v&#160;chráněných místech zavedl pěstování chmele, jež se rozšířilo i&#160;mezi sousedy a&#160;začalo být zdrojem blahobytu. Ohradil louky hrázemi od řeky Úplavy, zreguloval břehy Mlýnského potoka, postavil máčírnu lnu, zbudoval nové stáje, stodoly, sušárny, mosty, lávky, besídky a&#160;uvnitř zámku neustále něco mění. Je po celý den zaměstnán dohlížením a&#160;nařizováním, v&#160;noci kreslí a&#160;načrtává, a&#160;pokud někde v&#160;kraji někdo potřebuje poradit o&#160;tom, kudy vést silnici anebo jak založit plán hospodaření nebo postavit nějakou budovu, pak zavolají jeho a&#160;on se ochotně vydá na cestu, a&#160;na své náklady. Ani u&#160;zemské vlády není jeho slovo bez významu. Ta žena v&#160;popelavě šedých šatech je jeho manželka a&#160;ty dvě dívky, co před nedávnem šly s&#160;Natálií k&#160;dubům, jsou jeho dcery. Žena i&#160;dcery mu domlouvají, aby si už dopřál klid, protože už přece stárne, a&#160;on pořád říká: ‚Tohle je poslední, co ještě postavím;‘ ovšem já si myslím, že poslední plán k&#160;nějaké stavbě vypracuje na smrtelném loži. Náš přítel na něj v&#160;těchhle věcech hodně dá.“</p>
			<p class="MLP_text ParaOverride-1">Když jsme zahnuli za roh křoviska a&#160;dali se k&#160;dubům, které se tyčí u&#160;stěny z&#160;různých rostlin, zase jsme před sebou uviděli skupinku lidí. Roland, jak tak mluvil a&#160;mluvil, řekl: „Ten člověk v&#160;jemném černém obleku, před nímž jde jeho manželka v&#160;karafiátově hnědém hedvábném šatu, je baron ze Stráže, jehož syn je tady rovněž, muž střední postavy, který ve společenském pokoji tak dlouho stál u&#160;rohového okna, mladík mnoha příjemných vlastností, který však do Hvězdného dvora dochází příliš často, aby se to dalo zdůvodnit pouhou náhodou. Baron spravuje dobře své majetky, nemá nějakou zvláštní zálibu, všechno a&#160;každou věc udržuje v&#160;příslušném pořádku a&#160;je bohatší a&#160;bohatší. Ježto má pouze jednoho jediného syna a&#160;žádnou dceru, budoucí synova manželka bude jednou velice váženou a&#160;velice bohatou paní. Rodina v&#160;zimě často žije ve městě. Jejich statky jsou trochu rozptýlené po kraji. Hlinici s&#160;krásnými loukami a&#160;s&#160;velkou zahradou v&#160;lese určitě znáte.“</p>
			<p class="MLP_text ParaOverride-1">„Znám,“ odpověděl jsem mu.</p>
			<p class="MLP_text ParaOverride-1">„Na Randeku má rozpadající se zámek,“ pokračoval Roland, „jsou v&#160;něm překrásné dveře, pocházejí možná ze šestnáctého století. Správce mu radí, aby dveře nikomu nedával, a&#160;tak se pozvolna rozpadají. Máme je v&#160;našich kresebných knihách a&#160;komnatám, které se budují a&#160;zařizují ve stylu oné doby, byly by velkou ozdobou. Dokonce ani kdyby se nedaly uplatnit jako dveře, bylo by možné je použít na stoly anebo na jiné věci. I&#160;v&#160;kapli na Randeku, která je hodně rozpadlá, nakreslil jsem mimořádně krásné nosné pilíře. Baron v&#160;létě většinou pobývá na Volyni, to je dost hluboko v&#160;horách, odkud vytéká řeka Jilmová.“</p>
			<p class="MLP_text ParaOverride-1">„Znám to sídlo,“ odpověděl jsem mu, „a znám obecně i&#160;tu rodinu.“</p>
			<p class="MLP_text ParaOverride-1">„Ten muž se sněhobílými vlasy,“ dál mluvil Roland, „se jmenuje Sandung, vyšlechťuje ovce, a&#160;jeden z&#160;těch dvou mužů, co jdou vedle něho, je majitel takzvaného Horského dvorce, člověk všeobecně vážený, a&#160;ten druhý je správce vyššího úřadu v&#160;Otrčné. Scházejí ještě lidé z&#160;Jenského dvora a&#160;také je tu několik lidí z&#160;těch, co bydlí tady kolem. Když si tak po libosti jezdím po kraji, dělím si je do skupin podle jejich zálib, a&#160;člověk by si mohl nakreslit mapu kraje v&#160;barvách podle těch koníčků, tak jako si vy zakreslujete barvy do hor, abyste si vyznačil výskyt rozličných hornin.“</p>
			<p class="MLP_text ParaOverride-1">Když jsme se znovu obrátili, docela blízko pravé straně břečťanové stěny, postranní pěšinou vyšla naproti nám Matylda s&#160;paní z&#160;Tylové. Zastavila se před námi a&#160;řekla mi: „Nevěnoval jste mé nymfě u&#160;kašny tolik pozornosti, jak byste byl měl, příliš dáváte přednost postavě na schodišti u&#160;našeho přítele. Ona si to asi zaslouží; ovšem měl byste si přece jenom tu zdejší sochu prohlížet trochu bedlivěji a&#160;trochu mi ji pochválit.“</p>
			<p class="MLP_text ParaOverride-1">„Já ji pochválil,“ opáčil jsem, „a pokud můj zcela nedůležitý názor alespoň něco znamená, nemělo by vám mé uznání uniknout.“</p>
			<p class="MLP_text ParaOverride-1">„Beztak teď půjdeme všichni do jeskyně,“ opáčila Matylda. </p>
			<p class="MLP_text ParaOverride-1">To řekla a&#160;se svou společnicí se po hlavní cestě vydala k&#160;břečťanové stěně a&#160;my za ní. Ostatní se scházeli z&#160;různých směrů a&#160;ubírali jsme se k&#160;mramorové postavě v&#160;síni s&#160;kašnou.</p>
			<p class="MLP_text ParaOverride-1">Někteří vešli dovnitř, ostatní zůstali spíše u&#160;vchodu a&#160;mluvilo se o&#160;soše. Ta pořád stála tam kde vždycky a&#160;pramen se tiše a&#160;neustále řinul a&#160;řinul. O&#160;tom sochařském díle se mluvilo jen všeobecně. Připadalo mi to všechno jakési cizí, vidět ty našňořené lidi v&#160;šatech rozmanitých barev, jak postávají tváří v&#160;tvář tomu bílému hebkému mramoru. Roland ani já jsme nepromluvili slovo.</p>
			<p class="MLP_text ParaOverride-1">Odešli jsme opět od toho mramorového díla, zvolna jsme se brali kolem břečťanové stěny a&#160;šli po schodech vzhůru k&#160;vyhlídce. Tam jsme chvíli pobyli a&#160;poté se vydali zpátky k&#160;lípám. Když jsme si prohlédli lípy i&#160;celé krásné prostranství pod nimi, vydalo se celé procesí zase nazpátek do zámku. Eustacha jsem po celý ten čas neviděl.</p>
			<p class="MLP_text ParaOverride-1">Zároveň s&#160;námi dorazily do zámku kočáry, v&#160;nichž byla rodina Jenských a&#160;ještě další hosté. Když se všichni přivítali a&#160;příchozí se zbavili nadbytečných cestovních obleků, rozdělili se, tak jako to často bývá u&#160;podobných příležitostí, všichni do skupinek, některé z&#160;nich postávaly před domem a&#160;tlachaly, jiné se procházely po písčitých cestách v&#160;trávě, další zas putovaly na šafářův dvůr. Když se za stromy, jež sličnými pásy na západě u&#160;zámku vroubily pole, objevily večerní červánky, a&#160;když jejich výheň víc a&#160;více bledla a&#160;ustupovala žluti pozdního večera, lidé se znovu scházeli. Jedni se vraceli z&#160;procházky, jiní z&#160;debatování, třetí z&#160;pozorování toho a&#160;onoho, a&#160;všichni se vydali do jídelny. V&#160;té se započal večer z&#160;těch, jaké na venkově, kde se lidé daleko méně mohou stýkat se sobě rovnými, patří k&#160;tomu nejveselejšímu. Tohle jsem mohl pozorovat dost často, kdyžtě jsem v&#160;létě býval vždycky daleko od města. Ježto člověk lidi, s&#160;nimiž je stejného smýšlení a&#160;stejných názorů, na venkově vidí daleko vzácněji než ve městě, ježto se nemusí tak skrblit prostorem jako ve městě, kde každá rodina si za velikých výdajů vydobude pouze to, co potřebuje pro sebe a&#160;pro nejbližší příbuzné, ježto potraviny jsou na venkově obvykle pohotově z&#160;nejbližšího a&#160;bezprostředního zdroje a&#160;nevznášejí se tu nijak přísné požadavky, vládne na venkově mnohem větší pohostinnost než ve městě, a&#160;chvíle, kdy se lidé sejdou v&#160;jedné místnosti a&#160;u&#160;jednoho stolu, tráví se pak daleko radostněji, přirozeněji a&#160;také srdečněji, protože mají všichni radost, že se opět vidí, protože se chtějí vyptat, co se na různých místech, odkud hosté přijeli, všechno přihodilo, protože chtějí vypovědět své zážitky a&#160;protože si chtějí navzájem sdělit své pohledy na to a&#160;na ono.</p>
			<p class="MLP_text ParaOverride-1">Stůl už byl prostřen, správce všem ukázal, kde mají svá místa, a&#160;navíc byly všude na stole jeho rukou napsané lístečky, aby se předešlo možným zmatkům, a&#160;všichni usedli. Ten člověk se postaral, aby všichni, kdo se dobře znají, byli pospolu. Nicméně si leckdo, s&#160;upřímností venkovana a&#160;dávného známého, lístečky ještě různě povyměnil a&#160;sedl si jinak, než ten člověk stanovil. Od stropu místnosti visela jemně planoucí svítilna, a&#160;kromě ní tabuli osvětlovaly ještě porůznu rozestavené zářící svíce. Matylda usedla na místo uprostřed a&#160;svou přívětivost a&#160;poklid vyzařovala ke všem, kdo byl na dosah, a&#160;dokonce místa docela vzdálená snažila se zahrnout svou pozorností. Známější a&#160;starší hosté seděli jí nejblíže, mladší trochu dále. Julie, dcera Jenských, se svýma veselýma hnědýma očima seděla mně téměř naproti, její sestra, modrooká Apolonie, poněkud doleji. Měly na sobě velice vkusné šaty, šperků, co měly, bývalo by mohlo být méně, jak jsem se domníval. Vedle těch dvou seděli mladý Tylový a&#160;Strázný. Natálie seděla mezi Eustachem a&#160;Rolandem. Jestli se tohle tak stanovilo, jestli si to tak sama vybrala, to jsem nevěděl. Přinesli prosté jídlo a&#160;zpestřily je utěšené debaty. Mluvilo se o&#160;tom, co se v&#160;kraji událo, lidé se navzájem škádlili drobnými zážitky, sdělovali si zkušenosti, kterých nabyli mezi svými, mluvilo se o&#160;knihách, které byly v&#160;té končině nové, a&#160;vyslovovaly se o&#160;nich soudy, vyprávělo se, co si lidé ve svých zálibách vydobyli nového, jaké podnikli cesty a&#160;co kdo dalšího zamýšlí. Došlo i&#160;na historii kraje, na jeho spravování, na vylepšení, která je třeba vykonat, a&#160;jaké poklady ještě nejsou vyzvednuty. Ani věda a&#160;umění se nevynechaly. Přítomné rozjařil nejeden žert a&#160;všichni vypadali celí radostní, že se tu tak sešli, tady že se naskytuje leccos nového a&#160;leccos starého se může zase oživit.</p>
			<p class="MLP_text ParaOverride-1">Po několika hodinách, jež rychle uběhly, lidé vstali, zažehla se světla do chodby vedoucí k&#160;různým ložnicím a&#160;zvolna se všichni odebrali ke spánku.</p>
			<p class="MLP_text ParaOverride-1">Druhý den ráno po snídani, když slunce výše na obloze už vysušilo luka, vydali se lidé do volné přírody, aby si učinili úsudek o&#160;tom, jak dopadly práce na přední straně domu. Šli všichni. I&#160;služebnictvo stálo stranou poblíž, jako kdyby věděli, co se děje&#160;– a&#160;oni to také věděli&#160;–, a&#160;jako kdyby se toho všeho měli účastnit. Poodstoupilo se na pár kroků od přední strany domu, pak se všichni otočili, zastavili se v&#160;trávě a&#160;prohlíželi si zeď, z&#160;níž byl odstraněn nátěr. Nato velkým obloukem obešli roh stavení a&#160;dívali se na zeď, na níž nátěr ještě byl. Když si jedno i&#160;druhé dobře prohlédli, zaujali postavení, z&#160;něhož bylo vidět tam i&#160;tam.</p>
			<p class="MLP_text ParaOverride-1">Postupně se nahlas vyslovovaly názory. Nejdříve byli tázáni starší a&#160;váženější hosté. Ti téměř všichni soudili neurčitě a&#160;opatrně. Jedno i&#160;druhé že má v&#160;sobě něco dobrého, jednomu i&#160;druhému že se dá asi leccos vytknout, a&#160;záleží na vkusu a&#160;na tom, čemu dává kdo přednost. Jak tak debata obecněla, už se vyskytovala i&#160;mínění hotovější. Někdo říkal, že je cosi zvláštního a&#160;ne úplně obvyklého, že se nechávají ze zdi čnět holé kameny. Jestli se není třeba obávat nákladů, nechť se to takhle udělá na celém zámku, a&#160;pak tady budou mít něco velmi osobitého. Jiní měli za to, že je přece všeobecným zvykem samy zdi navenek opatřit nátěrem, světle omítnutý dům je velice přívětivý, proto tak učinili i&#160;předchozí majitelé toho domu, aby jeho vzhled přiblížili novému vkusu. Nato zase jiní říkali, že myšlení lidí se mění, kdysi ty velké čtverhranné kameny, z&#160;nichž sestává zevnějšek zdí, nechali holé, pak je natřeli, teď nadešel čas, kdy se zas vracejí k&#160;předchozímu a&#160;uctívají je, lze tedy kameny znovu obnažit. Můj hostitel poslouchal ty názory a&#160;odpovídal slovy neurčitými a&#160;netrvajícími na jednom mínění, ježto všechno, co se řeklo, pohybovalo se jaksi v&#160;kruhu. Matylda řekla jen cosi nevýznamného, Eustach a&#160;Roland naprosto mlčeli. U&#160;vášnivého Rolanda mě to nejvíc udivilo. Z&#160;toho jsem usuzoval, že mí přátelé si buď už názor utvořili, anebo si ho teprve utvořit hodlali. Tohle právě se odbyvší posuzování mi tedy připadalo jako cosi všeobecného, nepodstatného, jako jakási sousedská slušnost, jako možnost sejít se; tak aby se lidé vespolek uviděli a&#160;promluvili si spolu, tak jak se to dělává i&#160;při jiných příležitostech.</p>
			<p class="MLP_text ParaOverride-1">Mně to obnažení kamenů bezvýhradně připadalo jako cosi naprosto samozřejmého. Jak jsem se už naučil poznávat, u&#160;památníků&#160;– a&#160;oč prý jsou větší a&#160;důstojnější, o&#160;to spíš tomu tak je&#160;– není lhostejné, z&#160;čeho jsou, a&#160;potom ovšem u&#160;takového památníku nelze jeho materiál směšovat s&#160;čímkoliv cizorodým. Vítězný oblouk, i&#160;když stojí pod střechou, může být z&#160;mramoru, méně už z&#160;cihel a&#160;ze dřeva, a&#160;už vůbec a&#160;zhola ne z&#160;litiny anebo z&#160;lepenky. Pomník může být z&#160;mramoru, z&#160;kovu anebo ze dřeva, už méně z&#160;hrubých kamenů, a&#160;už vůbec a&#160;zhola ne ze složek všelijak poskládaných. Naše nové domy, které jsou pouze k&#160;tomu, aby do sebe pojaly lidi a&#160;poskytly jim přístřeší, nemají v&#160;sobě nic z&#160;památníku, ať už jde o&#160;památník lesku nějaké rodiny, nebo památník uzavřené a&#160;vychutnávané útulnosti pro ten nebo onen rod. Proto se staví jak přihrádky z&#160;cihel a&#160;nanáší se na ně vrstva nátěru, tak jako se vyrábí lakovaný nábytek anebo umělý kámen. Už domy, které se v&#160;našich horských končinách (nikoliv ty v&#160;zahrádkách na hraní) staví z&#160;prostého dřeva, aby v&#160;nich měl obydlí ten nebo onen rod, mají v&#160;sobě cosi z&#160;památníků, a&#160;ještě více zámky, které se staví z&#160;pevných kamenů, brány, pilíře, mosty a&#160;ještě víc pak kostely z&#160;kamene. Z&#160;toho mi samozřejmě vyplynulo, že ti, kdo postavili tenhle zámek tak, aby vnějším povrchem zdí byly pevně spojené, čtverhranné, nenatřené kameny, měli pravdu, a&#160;že ti, kdo kameny pak natřeli, nebyli v&#160;právu, a&#160;ti, kteří je zase obnažují, pravdu zase mají. Viděl jsem, že na veškerých kamenech, protože jinak by se vápenná omítka zahladit nedala, povrch obnovili ostrými kladivy. To kameny obdařilo čímsi jako šedí, světlejší, než mají staré římsy a&#160;nosníky, které natřeny nebyly; ovšem časem a&#160;povětřím i&#160;obnovené kamenné povrchy zbarví se zase temněji.</p>
			<p class="MLP_text ParaOverride-1">Když se tak chvíli debatovalo, ačkoliv definitivní soud nepadl, vrátili jsme se zas do domu, a&#160;i služebnictvo, které přihlíželo, rozešlo se po svých, tak jako kdyby celá záležitost teď už byla vyřízena.</p>
			<p class="MLP_text ParaOverride-1">V&#160;domě se hosté rozešli, leckdo se odebral do svého pokoje, někteří se vydali ven.</p>
			<p class="MLP_text ParaOverride-1">Já jsem si v&#160;ložnici, v&#160;témž pokoji, který jsem obýval dříve a&#160;který mi přidělili, vzal lehčí klobouk a&#160;pohodlnější kabát a&#160;také jsem se vydal do zahrady. Šel jsem docela sám temnou uličkou mezi keři a&#160;bylo mi dobře, že jsem sám. Chodil jsem po odlehlých cestách, po nichž se příliš nechodilo a&#160;také se tak neudržovaly, abych nikoho nepotkal a&#160;nikdo se ke mně nepřidal. Ono také v&#160;uličkách opravdu nebylo živáčka a&#160;viděl jsem jenom drobné ptáky, kteří tu klidně pobíhali, nikdo je neplašil a&#160;zobali zrní ze země. Obešel jsem prostranství s&#160;lípami a&#160;za ním jsem vyšel z&#160;křoví. Odtud jsem se velkou oklikou dal k&#160;břečťanové stěně a&#160;zamýšlel jsem vejít do jeskyně s&#160;nymfou, až v&#160;ní nikdo nebude. Když už jsem byl blízko jeskyně a&#160;mohl do ní šikmo nahlížet, uviděl jsem, že Natálie sedí na mramorové lavičce, která byla bočně od sochy nymfy. Seděla na vnitřním konci lavičky. Její bledě šedé hedvábné šaty zářily z&#160;temnoty sluje. Jedna paže jí odpočívala na těle, druhou měla položenou na opěradle lavičky a&#160;čelo ukrývala v&#160;dlani. Zastavil jsem se a&#160;nevěděl, co mám dělat. Že teď do jeskyně namířeno nemám, to mi bylo zřejmé; už jen nejmenší pohyb, který bych učinil, mohl by vyvolat šramot a&#160;vyrušit Natálii. Ale i&#160;když jsem žádný šramot nezpůsobil, Natálie vzhlédla a&#160;uviděla mě, jak tu stojím. Vstala, vyšla z&#160;jeskyně, chvatně se dala podél břečťanové stěny a&#160;vzdálila se do křovisek. Vzápětí jsem viděl, jak se její zářivé šaty zvolna vytrácejí. Jenom chvilku jsem ještě postál, pak jsem vešel do jeskyně. Sedl jsem si na touž mramorovou lavici, kde předtím seděla Natálie, a&#160;díval jsem se, jak proudí voda, díval jsem se na osamělou alabastrovou mísu, která stála vedle nádrže, a&#160;díval se na klidný blyštivý mramor. Seděl jsem hodně dlouho. Když se blížily nějaké hlasy a&#160;protože jsem byl nucen domnívat se, že se zajdou podívat na mramorovou sochu, vstal jsem, vyšel z&#160;jeskyně, dal se do houští a&#160;stejnými cestičkami, po nichž jsem přišel, vrátil jsem se do zámku.</p>
			<p class="MLP_text ParaOverride-1">Poledne ještě jednou svedlo hosty dohromady u&#160;jídla. Nejeden z&#160;nich se rozhodl hned po obědě jet dál, aby ještě, než nastane noc, dojeli domů. Pronesl se veselý přípitek na krásné zvelebení zámku a&#160;dík za srdečné pohostinství. Na přípitek se odpovědělo přáním na zdraví všech hostů a&#160;na brzkou shledanou. Pokoj prozařovalo jaré letní slunce a&#160;zdobily ho květiny ze zahrady.</p>
			<p class="MLP_text ParaOverride-1">Po jídle leckterý host odjel a&#160;v&#160;průběhu odpoledne se vzdálili všichni.</p>
			<p class="MLP_text ParaOverride-1">My, protože jsme museli na Strázný dvůr, rozhodli jsme se, že odjedeme až brzy ráno.</p>
			<p class="MLP_text ParaOverride-1">U&#160;večeře se rozhovor stočil na práce na domě. Viděl jsem, že ti, co tu zůstali, už se dohodli. Teď promluvil můj hostitel, promluvil Eustach a&#160;Roland. Všichni byli mého názoru. Vyzvali mě, abych i&#160;já řekl, co si myslím. Vyslovil jsem se podle svého vnitřního pocitu. Všichni nejspíš něco takového očekávali. Můj hostitel mluvil s&#160;Matyldou obzvlášť o&#160;výdajích na pokrytí budoucích nákladů.</p>
			<p class="MLP_text ParaOverride-1">Protože se kameny otloukaly ostrými kladivy, výlohy se ukázaly větší, než se mohlo zpočátku předpokládat. Můj hostitel proto radil, že by se práce měly rozložit do delšího období, tak že by náklady nebyly tak náročné, a&#160;ježto přece vytváření krásy je zdrojem potěšení, to by se jen prodloužilo. Ten návrh se schválil a&#160;všichni se těšili, jak se tu bude množit všechno ryzí a&#160;vzácné, a&#160;těšili se na chvíli, kdy se dům zaskví v&#160;důstojném hávu a&#160;pán bude už klidný, že ho budoucímu majiteli odevzdá v&#160;takovém stavu.</p>
			<p class="MLP_text ParaOverride-1">Hned s&#160;rozbřeskem dalšího dne můj hostitel, Eustach, Roland, Gustav a&#160;já jsme se vydali na cestu do Růžového domu.</p>
			<p class="MLP_text ParaOverride-1">Když jsem cosi řekl stran právě prožitého dne, zmínil se, jak příjemně jsme jej strávili, a&#160;když jsme nějakou dobu o&#160;tom všem mluvili, řekl můj hostitel: „Společenský život ve městech, pokud se chápe v&#160;tom smyslu, že člověk je pospolu neustále s&#160;někým cizím, u&#160;něhož je buď návštěvou ještě s&#160;dalšími lidmi, anebo ti další jsou s&#160;ním u&#160;nás, k&#160;užitku není. Je to stejně jednotvárné jako život v&#160;místech, která jsou blízko velkých měst. Člověk prahne po tom, nalézt nějakou jinou jednotvárnost; nejspíš totiž je každý život a&#160;každý projev té a&#160;oné končiny jednotvárný, a&#160;je možné s&#160;ním skoncovat tak, že se z&#160;jedné jednotvárnosti přejde do druhé. Ale existuje jedna jednotvárnost, a&#160;ta je tak vznešená, že se svou plností zmocní celé duše a&#160;ve své jednoduchosti zahrne do sebe celý vesmír. Doberou se jí a&#160;prodchnou jí celý svůj život pouze lidé vyvolení.“</p>
			<p class="MLP_text ParaOverride-1">„V&#160;dějinách světa se asi něco takového vyskytuje,“ řekl jsem.</p>
			<p class="MLP_text ParaOverride-1">„Ve světových dějinách se to vyskytuje,“ odpověděl, „tam kde člověk velikým činem, jaký naplní jeho život, může takovému životu dát prostou podobu, odloučenou ode všeho malicherného&#160;– ve vědě, kde se před člověkem prostírá velkolepé pole svrchovaných výdobytků&#160;– anebo v&#160;jasnosti a&#160;poklidu životních představ, jenž posléze všechno odvozuje od několika rozsáhlých, avšak prostých základů. Avšak jako ve všech ostatních věcech v&#160;životě i&#160;tady jsou jisté míry a&#160;odstupňovanosti.“</p>
			<p class="MLP_text ParaOverride-1">„Ze dvou hlavních období, která se dotkla lidského pokolení,“ opáčil jsem, „z takzvaného antického a&#160;z&#160;toho dnešního, může se většinou toho, o&#160;čem jsme mluvili, pochlubit asi období řecké a&#160;římské.“</p>
			<p class="MLP_text ParaOverride-1">„My doposud vůbec nevíme, která období v&#160;dějinách existovala,“ odpověděl. „Řekové a&#160;Římané jsou naší době nejblíže, z&#160;nich jsme vyšli a&#160;víme o&#160;nich také nejvíc. Kdo ví, kolik úseků v&#160;životě národů bylo a&#160;kolik neznámých dějinných pramenů nám je doposud skryto. Až budeme jednou mít před očima celé řady takových poměrů v&#160;národech jako ve starém Řecku a&#160;v&#160;Římě, pak bude možno o&#160;našem problému spíše něco říci. Anebo možná tu takové řady prostě kdysi byly a&#160;jsou teď zapomenuty, a&#160;vůbec se asi zapomene na ty úseky světových dějin, které jsou úplně v&#160;pozadí, pokud se v&#160;popředí usadí nové a&#160;budou postupovat ve svém rozvoji? Kdo potom za takových deset tisíc let bude ještě mluvit o&#160;Helénech anebo o&#160;nás? Přijdou představy docela jiné, lidé budou mít docela jiná slova, jimi budou vyslovovat docela jiné věty a&#160;my jim zhola nebudeme rozumět, tak jako bychom nejspíš nerozuměli, kdyby se deset tisíc let před námi cosi řeklo a&#160;my bychom s&#160;tím byli konfrontováni, dokonce i&#160;kdybychom byli mocni oné řeči. Co je pak každá sláva? Ale vraťme se k&#160;naší věci a&#160;nehleďme na Egypťany, na Asyřany, na Indy, na Médy, na Hebrejce, na Peršany, o&#160;nichž k&#160;nám dospěla zvěst, a&#160;porovnávejme se výhradně se světem řeckým a&#160;římským; v&#160;něm snad je uloženo vskutku víc životní velikosti, než tkví v&#160;tom našem. Často se podivuji, když se mohu rozhodovat, čemu dám přednost, jestli Césarovým činům, anebo Césarovým spisům, nakolik upadám do váhání a&#160;že to skoro nevím. Jedno i&#160;druhé je tak jasné, tak silné, tak odhodlané, že my něčeho takového máme notně pomálu.“</p>
			<p class="MLP_text ParaOverride-1">„Ony dávné vztahy jednání a&#160;myšlení byly však, jak si myslím, i&#160;méně složité než ty naše,“ řekl jsem.</p>
			<p class="MLP_text ParaOverride-1">„Neměly scénu tak rozlehlou jako my,“ opáčil, „i když i&#160;aréna pro činy v&#160;Césarově době&#160;– Británie, Galie, Itálie, Asie, Afrika&#160;– anebo v&#160;době Alexandrově&#160;– Řecko a&#160;Orient&#160;– nebyla zas tak malá. Jejich vnější okolnosti se tedy utvářely snadněji; ale vnitřně nejspíš vzhledem k&#160;velkému počtu spolučinitelů, z&#160;nichž většina měla hlas i&#160;moc ve státních záležitostech, tak snadno zase ne, a&#160;moc získávat a&#160;vést tyhle mysli slovem, zjevem a&#160;jednáním bylo zřejmě obtížné si vydobýt a&#160;asi právě ta vtiskávala pevnou podobu povaze takového člověka, jakou na něm tak často obdivujeme.&#160;– Naše doba je docela odlišná. Nastala, když se zhroutila tamta, a&#160;připadá mi jako přechodová, po níž přijde taková, která zdaleka překoná řecký a&#160;římský starověk. Pracujeme na zvláštním závaží světových hodin, jež předkům, jejichž představy cílily především k&#160;záležitostem státu, k&#160;právu a&#160;tu a&#160;tam k&#160;umění, bylo ještě nedosti známé, na přírodních vědách. Dnes ještě nedokážeme tušit, jaký vliv na přetváření světa a&#160;života bude mít pěstování takového závaží. My jsme definice těchto věd zčásti uplatňovali ještě jako mrtvé vlastnictví v&#160;knihách anebo v&#160;učebnách, zčásti jsme je používali zprvu v&#160;řemesle, v&#160;obchodě, v&#160;budování silnic a&#160;podobných věcí, ještě příliš vězíme v&#160;hukotu tohoto počátku na to, abychom dokázali posuzovat výsledky, ba stojíme teprve úplně na počátku samotného počátku. Jaké to bude, až budeme moci šířit zprávy rychlostí blesku po celé zeměkouli, až sami velkou rychlostí a&#160;zakrátko dorazíme na nejrůznější místa na zeměkouli a&#160;až stejně hbitě budeme moci dopravovat velké náklady? Budou všem společné pozemské statky, díky tomu, že se budou moci snadno směňovat, tak aby všem bylo všechno dostupné? Teď se takové malé venkovské město a&#160;jeho okolí může ohradit vším, co má, co je a&#160;co ví; brzy už to však takové nebude, město bude strženo do všeobecného prolínání. Pak, aby se dostálo onomu všestrannému stýkání, toho, co i&#160;ten nejnepatrnější jedinec musí vědět a&#160;umět, bude mnohem víc než teď. Státy, které rozvojem rozumu a&#160;vzděláním dosáhnou takového vědění ze všech nejdřív, stanou co do bohatství, moci a&#160;lesku v&#160;samém popředí, a&#160;dokonce budou s&#160;to zpochybnit ty ostatní. Jakého přetvoření se pak teprve v&#160;samotných svých základech dočká duch? Tohle působení bude zdaleka nejdůležitější. Zápolení v&#160;tomto směru bude se vést dál a&#160;dál, povstalo, protože nastaly nové vztahy mezi lidmi, hukot, o&#160;němž jsem mluvil, ještě zesílí, jak dlouho potrvá, jaké zlo povstane, to říci nedokážu; ale pak přijde vyjasnění, převaha látky tváří v&#160;tvář duchu, protože ten nakonec přece zvítězí, bude už pouhou vahou, kterou duch bude užívat, a&#160;protože vytvoří pro lidi novou úspěšnost, nadejde doba velikosti, jaká tu v&#160;celých dějinách doposud nebyla. Myslím, že se tak za tisíciletí bude zdolávat stupeň za stupněm. Jak daleko to všechno dojde, jak to všechno bude vypadat, jak to skončí, to lidský rozum nedokáže zbádat. Jenom jedno se mi zdá jisté, nadejdou jiné časy a&#160;jiná pojetí života, jakkoliv to, co tkví v&#160;duchu a&#160;v&#160;těle člověka co poslední důvod, možná bude trvat.“</p>
			<p class="MLP_text ParaOverride-1">Zabrali jsme se do nejedné podrobnosti tohohle tématu, probí­rali jsme je v&#160;chůzi a&#160;snažili se vypočítávat možné důsledky. Zejména se zmiňovaly přírodní vědy, které především pokročily kupředu a&#160;zjevně nabývaly na vlivu, tak jako chemie a&#160;jiné. Roland byl rozhodně pro novoty, i&#160;když všechno boří, můj hostitel a&#160;Eustach toužili po tom, aby nové, má-li mít trvání, když je dobré&#160;– protože kolik nového dobré není&#160;–, získávalo půdu jen zvolna a&#160;zdomácňovalo bez velkých poruch. Tak bude přechod delší, ale také klidnější a&#160;jeho důsledky trvalejší.</p>
			<p class="MLP_text ParaOverride-1">Po obědě se rozhovor stočil na nymfu u&#160;kašny ve Hvězdném dvoře a&#160;můj hostitel mi vyprávěl, jak ji získali. Člověk, který byl vzdáleně spřízněn s&#160;Matyldou, ke svému velkému jmění přidal kdysi ještě různé pozůstalosti. Soustředil se na sbírky. Vlastnil mince, vlastnil pečetě, vlastnil keltské a&#160;římské starožitnosti, hudební nástroje, sklenice na pivo a&#160;menší sklínky, knihy, olejomalby a&#160;sochy. V&#160;zahradě u&#160;domu, který stál trochu vyvýšeně, vybudoval velkou plochu, vydláždil ji kameny a&#160;z&#160;ní vedly několika směry dolů do zahrady kamenné schody. Na parapetní zábradlí té plochy a&#160;na obruby schodišť dal postavit sochy. Mezi největší potěšení toho člověka patřily procházky po oné ploše. Procházel se po ní často i&#160;tehdy, když na obloze tkvělo žhoucí slunce a&#160;dlažba pálila do podrážek. Krom toho měl sochy i&#160;na schodištích v&#160;budově a&#160;v&#160;pokojích. Nymfu, kterou teď vlastní Matylda, měl v&#160;jedné svatyňce s&#160;kašnou na zahradě. Zdědil ji po prastrýci. Údajně si ji za jeho mládí dal u&#160;jednoho italského sochaře zhotovit jeden kníže, jehož časná smrt zabránila, aby umělec dílo odevzdal tomu, komu bylo určeno. A&#160;tak socha po několika náhodách dorazila k&#160;prastrýcovi, který se s&#160;umělcem stýkal. Říká se, že tahle socha byla počátkem záliby v&#160;sochách, které holdoval Matyldin bratránek. Když tenhle člověk zemřel, našla Matylda jeho psanou poslední vůli, podle níž všechna umělecká díla se měla prodat znalcům umění anebo milovníkům umění, ne však obchodníkům, a&#160;že penězi za ně strženými a&#160;dalšími věcmi, které po sobě zanechal, oněmi dalšími věcmi pak podle odhadované hodnoty, měli se podělit vzdálení příbuzní; děti a&#160;bližší příbuzné totiž neměl. Ježto nymfa byla zdaleka nejkrásnějším uměleckým dílem, jaké vlastnil, ježto Matylda je vždycky obdivovala, ježto už jí patřil Hvězdný dvůr a&#160;do něho už nanosila krásné olejomalby, nebylo pro ni obtížné projevit se jako skutečná milovnice umění a&#160;sochu zakoupit. Bylo jí v&#160;tomhle přáno víc než komukoliv cizímu, protože takhle ono umělecké dílo takříkajíc zůstalo v&#160;rodině a&#160;Matylda navíc zaplatila do společného dědictví víc, než by to byl učinil kdokoliv cizí. Dílo, které měla tak ráda, dala dovézt do Hvězdného dvora a&#160;tam je vystavila v&#160;jedné síni. Teprve dlouho poté díky úsilí Eustachovu a&#160;mého hostitele se mezi duby, které tu už stály, vybudovala břečťanová stěna a&#160;jeskyně se zřídlem a&#160;tak se té postavě poskytlo umístění důstojnější a&#160;působivější, ježto do oné síně byla příliš velká a&#160;její držení těla a&#160;pohyb se do ní nehodily. Džbán, z&#160;něhož prýštila voda, už měla, nádrž a&#160;lavici vyrobili nově, alabastrovou mísu Matylda přidala ze svého majetku.</p>
			<p class="MLP_text ParaOverride-1">Večer jsme dorazili do Růžového domu. Druhého dne jsem svého hostitele požádal, ať dovolí, abych si mohl obkreslit nákres obratovského oltáře, který vlastní, a&#160;tu kresbu přivézt darem otci. Hostitel k&#160;tomu velice rád svolil. Kresbu Roland opravil podle toho, jak se to navrhovalo za cesty na vysočinu, a&#160;tak mi ji i&#160;předali. Zavřel jsem se do svého pokoje a&#160;několik dnů se pilně činil od východu slunce do západu, dokud jsem s&#160;kreslením nebyl hotov. Pak jsem kresbu pečlivě uložil a&#160;původní nákres jsem vrátil svému hostiteli.</p>
			<p class="MLP_text ParaOverride-1">Poté už mě na Strázném dvoře nic nedrželo a&#160;já spěchal do Jed­lové.</p>
			<p class="MLP_text ParaOverride-1">Tam jsem vystupoval do hor, usilovně pracoval, hodně jsem hrál na citeru a&#160;četl si ve svých knihách.</p>
			<p class="MLP_text ParaOverride-1">Jednoho dne, kdy už se schylovalo k&#160;pozdnímu létu, jsem se vším přestal. Zabalil jsem bedny, nástroje a&#160;spisy, které se vztahovaly k&#160;mé práci, uložil jsem do zásuvek a&#160;do zavazadel, propustil téměř všechny lidi, bedny opatřil nápisy, zařídil jsem, aby je odeslali, a&#160;vydal jsem se do Hlásného údolí. Tam jsem vzal pouze starého Kašpara a&#160;z&#160;mladíků jednoho, který se mi zvláště zalíbil, a&#160;rozhodl jsem se, že dokončím proměřování Hlásného jezera.</p>
			<p class="MLP_text ParaOverride-1">Ubytoval jsem se v&#160;hostinci U&#160;Jezera, seřídil jsem všechno nářadí, které jsem potřeboval ke svému záměru, dal zhotovit to, které jsem dosud neměl, a&#160;dal se do díla. Pracoval jsem hodně pilně. Dokud bylo denní světlo, pobývali jsme na vodě. V&#160;noci&#160;– vyjma několika hodin spánku&#160;– seděl jsem u&#160;písemností, dílem nad výpočty, dílem jsem psal, dílem jsem dokonce kreslil. Zopakoval jsem některá měření, jež jsem vykonal v&#160;dřívějších dobách, abych se přesvědčil, jak je stav vody anebo jezerní dno stabilní anebo jak se proměňuje. Ježto stále stejný stav vody není myslitelný, odvozoval jsem svá měření od jakéhosi průměrného stavu a&#160;vždy se tázal, oč hlouběji jsou jistá místa jezerního dna než tento průměr. Ten průměr, který jsme odvodili od stavu, jaký panuje většinu roku, platil na mém zobrazení i&#160;pro stav vody. Byl mi vodítkem při přeměřování. Ve větších vzdálenostech od břehu se od počátku mých měření jezerní dno nezměnilo, anebo pokud se změnilo, pak pouze tak nepatrně, že to naše měřicí přístroje nebyly schopny zaznamenat. Na březích anebo poblíž nich, kde panovala velká hloubka a&#160;kde se tyčily strmé, nehybné stěny, po nichž za lijáků tečou nanejvýš úzké stružky vody anebo se řinou mělké kaluže, rovněž nenastala žádná změna. Ale na mělkých místech u&#160;plošších břehů, kam déšť splavuje suť a&#160;další věci, byly už změny patrné. Nejvíce proměn a&#160;největších však bylo tam, kde do vody ústila rokle a&#160;z&#160;ní proudil horský potok, který podle toho, jestli jen tak proudil, anebo při povodních tekl prudčeji, také unášel do jezera a&#160;ukládal tam větší spousty suti. Když se zopakovala někdejší měření, přikročilo se k&#160;novým, která byla nezbytná k&#160;tomu, aby znalosti, o&#160;něž jsem usiloval, byly úplné. Stejně tak se pilně pokračovalo v&#160;zakreslování útvarů, jež byly mimo vodu co břehy.</p>
			<p class="MLP_text ParaOverride-1">Dvakrát se práce přerušila. Vydal jsem se do Červené Slatiny, abych se přesvědčil, jak pokročilo všechno to, co se mělo zhotovovat z&#160;mého mramoru, a&#160;jak dobře ty věci dopadají. Pokrok byl chvályhodný. Říkalo se&#160;– a&#160;sám jsem uznával, že to je možné&#160;–, že všechno bude hotové v&#160;tomhle létě. Ale stran kvality jsem měl co vytýkat. Prosbami, výčitkami a&#160;sliby jsem nakazoval, aby co jsem jim zadal, provedli tak přesně a&#160;tak čistě, jak jsem chtěl.</p>
			<p class="MLP_text ParaOverride-1">Kdykoliv nadešly deště, hory byly ověšené mraky a&#160;nebylo dobře vidět ani je, ani jak vypadá jezero, pobýval jsem doma a&#160;kreslil a&#160;maloval do hlavního sešitu, co jsem pod širým nebem pojal do sešitů vedlejších. Tak se všechno, co jsem si předsevzal, stále blížilo svému dokončení.</p>
			<p class="MLP_text ParaOverride-1">Konečně se dokončily práce pod širým nebem a&#160;zbývalo už jenom, aby se ta spousta údajů, které jsem měl rozptýleny po svých písemnostech a&#160;doposud jsem je nedokázal zvládnout, zanesla do nákresu a&#160;tvary, které jsem měl na jednotlivých listech, dílem porovnaly s&#160;hlavní kresbou co do správnosti, dílem se kresba, tam kde to bude nutné, doplnila. I&#160;barvy bylo třeba na různých místech domalovat.</p>
			<p class="MLP_text ParaOverride-1">Po dlouhé práci a&#160;po mnoha obtížích, jež jsem musel překonat, abych docílil značné přesnosti, bylo dílo jednoho dne hotovo a&#160;celý náčrt jsem měl před sebou v&#160;trudnomyslné chmurnosti a&#160;kráse takové, jakou jsem sám ani nečekal. Hodnou chvíli jsem se díval jenom na to vyobrazení, ježto nebylo nikoho, kdo by se mnou sdílel ten pohled, pak jsem arch navinul na válec, velice pečlivě jsem jej uložil do zavazadla, rozloučil se s&#160;jezerem a&#160;se všemi obyvateli jezerního hostince a&#160;vydal se na cestu do hostince U&#160;Javoru v&#160;Hlásném údolí.</p>
			<p class="MLP_text ParaOverride-1">Tam jsem se usadil. Den co den jsem teď chodil do Červené Slatiny, pobyl tam vždycky celý den a&#160;vracel se večer, takže jsem do hostince U&#160;Javoru docházel za soumraku. Díval jsem se v&#160;Červené Slatině, jak se pracuje na mých mramorech, jak je řežou, pilují, krouhají, brousí a&#160;leští. Naznačoval jsem také, jak naložit s&#160;tím a&#160;s&#160;oním a&#160;jak dospět k&#160;větší dokonalosti, zejména pak k&#160;větší přesnosti.</p>
			<p class="MLP_text ParaOverride-1">Otcova vodní nádržka se postupně dohotovila a&#160;menší věci, které se rovněž měly dodělat, dokončily se také. Do kamenického domku svítilo slunce a&#160;nádržka na něm zářila svrchovaně navýsost čistá a&#160;krásná. Dal jsem ze silných břeven ztesat jímky. Do nich se části nádržky uložily za pomoci navijáků, pák a&#160;provazů a&#160;připravily se k&#160;odeslání. Musely se k&#160;tomu zvlášť upravit vozy, aby se jímky mohly dopravit k&#160;řece. To všechno se posléze připravilo. Jímky se naložily a&#160;vozy vyjely. Šel jsem s&#160;nimi až k&#160;řece a&#160;neopustil je ani na chvilku, abych zabránil jakékoliv možné nehodě. U&#160;řeky se jímky přeložily na loď a&#160;dopravovaly se dále. Z&#160;přístaviště před naším městem se opět na silných vozech posléze dovezly až k&#160;nám do zahrady.</p>
			<p class="MLP_text ParaOverride-1">Teď se přikročilo k&#160;tomu, dohotovit ono vodní dílo ještě tenhle podzim. Otec na mé dopisy a&#160;na míry, které jsem mu zaslal, dal už stran toho všeho pokyn k&#160;předběžné přípravě. Ještě se najalo několik dělníků a&#160;zaměstnal se člověk zběhlý ve vodních stavbách, který měl práce řídit, celý den jsem byl u&#160;díla a&#160;pomáhal při něm. Otec si utrhoval čas, jak to jen bylo možné, aby byl také u&#160;prací a&#160;mohl se dívat. Položilo se potrubí, začepovaly nosné trubky, na ně se položila lodyha, vyztužila se nezbytným kováním a&#160;přivařila se, a&#160;na ni se připevnila mísa. Zátku, která uzavírala lodyhu ústící do mísy, vyňali a&#160;na vraní oko v&#160;míse začal tryskat průzračný proud, plnil nádržku, a&#160;když byla po okraj, zurčel z&#160;ní na jemnou podlážku ze žlutého mramoru a&#160;v&#160;jejím korytě tekl dále. Barvy spolu skvěle ladily, tmavá barva lodyhy se odrážela od růžově červené mísy a&#160;žluť podlážky dodávala růžově červené krásnější odstín a&#160;jemnější lesk. Na zasvěcení díla se pozvalo několik hostů, a&#160;ti, jakož i&#160;otec, matka a&#160;sestra se radovali, jak se výtvor zdařil.</p>
			<p class="MLP_text ParaOverride-1">Otec mi na oplátku dal darem krásně svázanou a&#160;na vazbě bas­reliéfy opatřenou Píseň o&#160;Nibelunzích.</p>
			<p class="MLP_text ParaOverride-1">Rozhodlo se, že na zimu se dá na vodní dílo zhotovit prkenný kryt a&#160;pečlivě se na ně nasadí, aby na ně nemohl chlad. Na jaro se snovaly plány, jak by se měla na zahradě zbudovat obchozí cestička kolem nádržky, tak aby celý pohled byl o&#160;to důstojnější a&#160;krásnější. Doufalo se, že do doby, než nadejde ona lepší roční doba, budou náčrty pod střechou a&#160;bude se moci se vším začít.</p>
			<p class="MLP_text ParaOverride-1">Krom nádržky jsem otci odevzdal i&#160;ostatní mramorové věci, které zhotovili v&#160;Červené Slatině. Byly mezi nimi sloupy a&#160;římsy a&#160;ty se měly použít na jednom místě, co bylo na konci zahrady, skýtalo výhled na hory a&#160;na okolí a&#160;otec tam zamýšlel něco zbudovat, co by bylo hodno onoho výhledu, a&#160;ten se tak lépe vychutnal. Vyslovil jsem se, že by se možná měla zbudovat nějaká hezká obruba, která prostranství ohraničí, která bude dost široká, aby se o&#160;ni mohl člověk pohodlně opřít a&#160;dalo se na ni leccos pokládat, a&#160;na níž by byla sedátka, kde by si člověk odpočal. Pokud by poblíž takové obruby byl nějaký stůl, bylo by to ještě lepší. Krom toho jsem přivezl mísy k&#160;rozmanitému použití, kroužky na závěsy, stolní desky, ozdoby na sloupky, kameny různé barvy, které byly zbroušené do čtverhranů a&#160;daly se řadou položit na papír nebo podobně, a&#160;ještě víc takových věcí.</p>
			<p class="MLP_text ParaOverride-1">Otci jsem ukázal kresbu obratovského oltáře a&#160;řekl jsem mu, že jsem ji namaloval zvlášť pro něj a&#160;že mu ji tímto odevzdávám. Měl velikou radost a&#160;děkoval mi za ni. Oltář pro něj sice nebyl ničím novým, už ho viděl dříve, předtím, než ho opravili, a&#160;kresba renovovaného oltáře byla mezi těmi, které otci v&#160;minulém roce poslal můj hostitel. Nicméně mu bylo velmi milé, že má tuhle kresbu a&#160;že se na ni může dívat často a&#160;podle svého volného času. Upozornil mě na nejednu věc, na kterou přišel, poté co si kresbu několikrát prohlížel. Nejdříve viděl, že oltář je mnohem bohatší a&#160;rozmanitější, než jak ho viděl před mnoha lety ve skutečnosti, ještě neopravený; pak mě upozornil na to, že tohle dílo už má oblé linie, že vížky jsou díky vinutým sloupkům tvarovány jako pyramidy a&#160;že lidské postavy jsou už propracovány, a&#160;to všechno ukazuje na to, že dílo už nenáleží době přísného gotického slohu, nýbrž té, v&#160;níž se tato forma už začínala proměňovat. Také mi ukázal, že části zdobení v&#160;průběhu času byly přemístěny na jiné místo, než kam patří, že bysty nejsou na správném místě a&#160;že některé lidské postavy se dojista ztratily. Ze své skříně s&#160;knihami vylovil některé, v&#160;nichž byla vyobrazení, a&#160;na nich mi dokázal, to co tvrdil. Řekl jsem mu, že můj hostitel a&#160;Eustach jsou téhož mínění, že však rekonstrukce, které se s&#160;oltářem provedly, nejsou v&#160;přísném slova smyslu rekonstrukcemi, nýbrž že se uskutečnily zprvu pouze pro to, aby se zachoval oltář jako takový, a&#160;další změny anebo větší doplňování že se ponechá na pozdější dobu, pokud se vůbec na něco takového seženou prostředky a&#160;najdou způsoby. Provedla se pouze taková doplnění, u&#160;nichž byl nepochybný tvar té které věci.</p>
			<p class="MLP_text ParaOverride-1">Otcovy knihy u&#160;mě vzbudily hlubší pozornost vůči tomu, o&#160;čem pojednávaly, požádal jsem ho, aby mi je půjčil do mého příbytku, a&#160;začal jsem se jimi probírat. Dovedly mě k&#160;tomu, že jsem zatoužil bedlivěji poznat architekturu a&#160;její dějiny od samého počátku, a&#160;veške­ré knihy, které k&#160;tomu byly nezbytné, na radu otcovu a&#160;dalších jsem si postupně zakoupil.</p>
		</div>
</body>
</html>