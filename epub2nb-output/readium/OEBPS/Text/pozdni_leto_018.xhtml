<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pozdni_leto-15</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pozdni_leto-15" xml:lang="cs-CZ">
		<div class="Z-kladn--textový-r-meček">
			<p id="_idParaDest-14" class="MLP_uroven2_kapitola ParaOverride-1">Důvěra</p>
			<p class="MLP_text_bez1radku ParaOverride-1">Pobyl jsem nějakou dobu u&#160;svého hostitele, dílem proto, že si to sám přál, dílem proto, abych nabyl klidu, jaký jsem v&#160;sobě vždycky míval a&#160;jaký jsem potřeboval, abych ve svém úsilí viděl jasně dopředu a&#160;podle toho své snahy pořádal.</p>
			<p class="MLP_text ParaOverride-1">Lidé na mne pohlíželi tázavě anebo udiveně. Pravděpodobně se rozkřiklo, jaký vztah jsem navázal s&#160;lidmi, kteří jsou přátelé rodiny a&#160;kteří často chodí do jejich domu. Nikde však jsem se nesetkával byť i&#160;jen se zdáním toho, že snad mi někdo ten vztah nepřeje anebo se na něj dívá nelibě. Naopak, lidé byli málem přátelštější a&#160;úslužnější než předtím. Přišel jsem do zahradního domku. Zahradník Šimon mi vyšel naproti tak nějak uctivě a&#160;přivolal manželku Kláru, aby jí řekl, že jsem tady, a&#160;přiměl ji, aby se mi uklonila. To jinak nikdy nedělala. Když tohle představování skončilo, zavedl mě nejprve do zahrady, jak pouze stručně nazýval své skleníky. Znovu mi ukázal své rostliny, vysvětlil mi, co nově získal, co zejména krásně vyrostlo a&#160;co se dobře uchovalo; také mi vyprávěl, jaké zakusili ztráty, o&#160;jaké rostliny v&#160;nejkrásnějším rozpuku přišli a&#160;jakým zvláštním důvodům je třeba přičítat, že o&#160;ně přišli. Neuvážil při tom, že bych se třeba myšlenkami toulal jinde; on při jedné dřívější příležitosti rovněž netušil, že jsem duchem nepřítomen, když mi také s&#160;velikou vervou a&#160;nadmíru velkoryse vysvětloval, co je jaká rostlina. Zvláště horlivě mi předestíral výhody a&#160;krásy růže, kterou paní na Hvězdném dvoře pro domácího pána objednala z&#160;Anglie. Zavedl mě k&#160;ní a&#160;ukázal mi veškerou její znamenitost. Pak jsem s&#160;ním musel zajít i&#160;do skleníku s&#160;kaktusy, a&#160;tam mi hned ukázal cereus peruvianus, ten, který se dostal na Strázný dvůr díky mé laskavosti, jak se vyjádřil. Roste už ve skleníku vzhůru rovně jako svíce, čehož se dosáhlo velkým úsilím a&#160;umem. Nažloutlá barva z&#160;Jenského dvora přešla do tmavomodře zelené, jakoby s&#160;ojíněním, což dokazuje, že rostlina je naprosto zdráva. Půjde-li to takhle dál, mohla by do tohohle domu zavítat i&#160;radost v&#160;podobě skvělých bílých květů toho živoucího sloupu. Pak mě zavedl k&#160;několika kaktusům, které byly zrovna v&#160;květu. Poblíž ležela i&#160;poměrně velká spojková čočka, to aby se daly v&#160;plném slunečním světle pozorovat květy a&#160;krom toho i&#160;ostny, trny, bodce a&#160;rovněž tvary rostlin. Požádal mě, abych čočku použil. Byla bezbarvá a&#160;zároveň taková, že díky vypouklosti zvětšeně vyjevovala i&#160;to nejmenší. Vůbec se projevila jako věc znamenitá. Zahradník mi vyprávěl, že pán dal to zvětšovací sklo vyrobit zvláště na prohlížení kaktusů, dal je zasadit do krásné slonovinové obruby a&#160;vložit do pouzdra s&#160;jemným sametem. Zrovna dnes byl znovu v&#160;kaktusovém skleníku a&#160;prohlížel si za pomoci skla květy a&#160;spoustu ostnů. Posloužil jsem si oním sklem a&#160;díval jsem se do bílého anebo růžového kalichu obkrouženého hedvábnými okvětními plátky, jak se zrovna naskytly. Že třpytivé barvy těchhle květin jsou zvláště krásné, daleko krásnější než nejjemnější hedvábí a&#160;než barvy většiny květin, to jsem beztak věděl, ale musel jsem si to dát od zahradníka Šimona ukázat; a&#160;zmínil se i&#160;o&#160;krásném, zeleně anebo narůžověle anebo ruměně hnědě světélkujícím hlubokém kalichu, z&#160;něhož vzlínají štíhlé nitky, graciézní tak, že podobné nemá žádný jiný květ. Vůbec jsou kaktusové květy nejkrásnější na světě, vyjma snad některých cizopasných rostlin a&#160;několika málo další jednotlivých květin. Upozornil mě i&#160;na jednu okolnost, o&#160;které jsem nevěděl anebo jsem ji nepostřehl, že totiž u&#160;několika kulovitých kaktusů se květy vždy z&#160;nových oček ostnů většinou vyvinou s&#160;docela krátkým stonkem, kdežto u&#160;jiných kaktusů se tyčí na více nebo méně dlouhé lodyze z&#160;loňských anebo z&#160;ještě starších oček. Řekl, že to není náhoda a&#160;že tuhle skutečnost pozoruje už třicet let. Tehdy, když byl ještě mladý, bylo stěží známo několik z&#160;těchhle rostlin, teď jejich znalost významně vzrůstá, od té doby, co lidé poznali, jak jsou krásné, a&#160;turisté zasílají rostliny z&#160;Ameriky, tak jako ten z&#160;německých zemí, který procestoval téměř celý svět. Jenom člověk nechápavý anebo povrchní anebo krátkozraký může říkat, že tenhle druh rostlin je neforemný, kdyžtě nic není pravidelnější a&#160;rozmanitější a&#160;přitom půvabnější než právě ony. Je pouze třeba chvilku si je bedlivě prohlížet a&#160;porovnávat je, případně se na ně ještě krátkou chvilku dívat, a&#160;i protivníci těchhle rostlin se promění v&#160;náruživé jejich ctitele&#160;– ledaže by na světě existoval byť i&#160;jen jediný nepřítel rostlin, a&#160;takový tvor snad vůbec není. Když jsem odcházel ze skleníku, šel se mnou zahradník až tam, kde skleníky končí, a&#160;i&#160;jeho choť vyšla ze dveří jejich příbytku, aby se se mnou rozloučila.</p>
			<p class="MLP_text ParaOverride-1">V&#160;květinové zahradě a&#160;v&#160;zeleninové části se u&#160;mě zastavovali dělníci, smekali a&#160;způsobně mě zdravili.</p>
			<p class="MLP_text ParaOverride-1">Eustach byl mírný a&#160;přívětivý jako obvykle; ale byl ještě daleko vroucnější, než býval kdy v&#160;dřívějších časech. Mě právě od něho souhlas se mnou neobyčejně těšil. Ukázal mi všechno, na čem se pracovalo a&#160;kolik v&#160;poslední době ke všemu už existujícímu přibylo reálných věcí, kreseb, informací. Řekl, že se můj hostitel zakrátko vypraví za jedním dost vzdáleným kostelem, v&#160;němž na své náklady bude provádět opravy, a&#160;že mě hodlá na tu cestu přizvat. Mezi všemi věcmi a&#160;surovinami, co tu byly, nezahlédl jsem ten velice krásný mramor, který jsem svému hostiteli kdysi daroval, a&#160;ani jsem se nedozvěděl, co že se z&#160;něho zhotovilo. Nikdo o&#160;tom nemluvil a&#160;já se ani neptal. Drahně hodin jsem se díval, jak se v&#160;truhlárně pracuje.</p>
			<p class="MLP_text ParaOverride-1">Roland jako obvykle v&#160;létě na Strázném dvoře nebyl.</p>
			<p class="MLP_text ParaOverride-1">S&#160;Eustachem jsem zašel i&#160;za obrazy svého hostitele, za jeho mědirytinami, jeho dřevořezbami a&#160;za jeho nábytkem. Mluvili jsme o&#160;nich, a&#160;snažil jsem se víc a&#160;víc si osvojovat jejich hodnotu a&#160;význam. Zašel jsem i&#160;do pokoje s&#160;knihami, do mramorové síně a&#160;na schodiště. Jak vznešená byla socha na schodišti, jak ušlechtilá a&#160;ryzí oproti nymfě v&#160;jeskyni na zahradě Hvězdného dvora, kterou jsem si v&#160;poslední době tak zamiloval! Uprosil jsem přítele a&#160;ten se dal pohnout, aby mi odemkl pokoj, v&#160;němž bydlí Matylda a&#160;Natálie, pokud jsou na Strázném dvoře. Pobyl jsem déle než v&#160;ostatních komnatách v&#160;poslední malé komůrce s&#160;tapetovými dveřmi, které jsem říkal Růže. Ovanul mě klid a&#160;zřejmost, kterou se vyznačuje celá Matyldina bytost a&#160;jež se vyjevovala v&#160;barvách a&#160;v&#160;tvarech v&#160;celém pokoji a&#160;tkvěla v&#160;těch jedinečných obrazech, které tu visely.</p>
			<p class="MLP_text ParaOverride-1">Zašli jsme i&#160;na šafářův dvůr. Lidé mě tam přivítali s&#160;úctou, ukázali mi všechny místnosti a&#160;předvedli mi, co v&#160;nich je, na čem se tu pracuje, k&#160;čemu slouží a&#160;co se tu v&#160;novější době změnilo. Šafář měl zejména radost z&#160;nového chovu hříbat, který sám vylepšil, a&#160;celého nárůdku mnoha druhů drůbeže, které tu zavedl můj hostitel. Když jsme odešli ze šafářského dvora a&#160;ze zahrady nám zněl vstříc mnohohlasý zpěv ptactva, ohlédl jsem se a&#160;uviděl, že v&#160;bráně se shromáždila skupinka děvčat s&#160;modrými zástěrami a&#160;v&#160;bílých halenkách s&#160;vykasanými rukávy a&#160;dívá se za námi.</p>
			<p class="MLP_text ParaOverride-1">I&#160;když jsem rozpoznal, že cílem jejich pozornosti jsem teď já, nikomu neuklouzlo ani slůvko naznačující, jaký že je důvod takové pozornosti.</p>
			<p class="MLP_text ParaOverride-1">Gustav, který ze začátku vyjádřil radost z&#160;toho, že to je, tak jak to je, a&#160;že nikdo z&#160;těch, kdo po tom prahli, jeho sestru neodvede, už o&#160;té věci nemluvil a&#160;jen se o&#160;to srdečněji, když to bylo lze, přidal ke mně.</p>
			<p class="MLP_text ParaOverride-1">Můj hostitel mi posléze řekl o&#160;té cestě za kostelem, o&#160;níž mluvil Eustach, a&#160;pozval mě na ni. Já jsem pozvání přijal.</p>
			<p class="MLP_text ParaOverride-1">Jednoho rána jsme vyjeli ze Strázného dvora, můj hostitel, Gustav a&#160;já. Gustava můj hostitel, jak mi to řekl, bere s&#160;sebou na každou menší cestu. Pokud tomu na nějaké delší cestě tak být nemůže, bere ho k&#160;jeho matce do Hvězdného dvora. Ke kostelu jsme dojeli teprve druhý den. Roland, který byl informován, že přijedeme, už nás tu očekával. Kostel byla budova ve staroněmeckém slohu. Pocházela, jak mě ujišťovali přátelé, ze čtrnáctého století. Farnost nebyla velká a&#160;příliš mohovitá. Poslední minulá staletí se na kostele hodně provinila. Dali zazdít okna, buď zcela, anebo zčásti, z&#160;nik sloupů odstranili kamenné reliéfy a&#160;na jejich místo usadili dřevěné sochy, pozlacené a&#160;omalované. Protože ty však byly větší než jejich předchůdci, místa, na něž měly přijít, zhusta vylámali a&#160;dřívější stříšky nad nimi i&#160;s&#160;ozdobami otloukli. Také interiér kostela vyvedli v&#160;pestrých barvách. Když i&#160;tahle výzdoba se v&#160;průběhu let poškodila a&#160;ukázalo se, že je už naléhavě nezbytné ji vyspravit, vyšlo najevo, že prostředky na něco takového bude obtížné sehnat. Farnost se nad rozsáhlostí prací, jaké bylo zapotřebí provést, málem pustila do veliké půtky. Zjevně bývali v&#160;dřívějších dobách bohatí a&#160;mocní dobrodinci, a&#160;ti kostel vybudovali a&#160;uchovávali. Poblíž jsou ještě trosky zámků, v&#160;nichž bydlívala ona majetná pokolení. Teď na kopci jako zachovaný památník oné doby stojí už pouze kostel, kolem něho je několik domů postavených v&#160;novější době, a&#160;kolem dokola je obec ve dvorcích roztroušených po tom kopcovitém kraji. Vlastníci rozvalin zámků bydlí v&#160;končinách daleko odsud, a&#160;protože jsou z&#160;pokolení docela jiných, nikdy neoplývali láskou k&#160;osamělému kostelu anebo ji pozbyli. Farář, člověk prostý a&#160;bezelstný, který se sice nijak do hloubky nevyznal v&#160;umění, ale celé roky byl uvyklý dívat se na svůj kostel, a&#160;když ten se začal rozpadat, byl by ho rád viděl ve stavu tak slušném, jako by to jen bylo možné, vydával se po všemožných cestách, jaké mu jen přišly na mysl, aby toho dosáhl. Na té poslední dospěl k&#160;mému hostiteli. Toho zaujal kostel, jejž měl mezi svými kresbami, sám se k&#160;němu vydal a&#160;prohlédl si ho. Slíbil, až se schválí a&#160;přijme jeho plán na obnovu kostela, že vezme na sebe veškeré náklady práce, které budou přesahovat rezervy již existující, a&#160;za určitý počet roků práce dovrší. Plán se vypracoval a&#160;každý, kdo měl v&#160;té záležitosti co říci, s&#160;ním souhlasili, poté co farář už předtím, ač plán neviděl, za něj poděkoval a&#160;všude se přimlouval za to, aby jej přijali. Pak se přikročilo k&#160;provedení plánu a&#160;s&#160;ním měl co dělat můj hostitel. Vyzdění v&#160;oknech se opatrně vylámalo, tak aby se nepoškodily ozdoby, které byly pohřbené v&#160;omítce a&#160;v&#160;cihlách a&#160;pak se do vylámaných oken vsadily skleněné tabulky ve stylu těch, jež se zachovaly. Dřevěné sochy světců se z&#160;kostela odstranily, niky se obnovily v&#160;původní podobě. Tam kde se pod střechou kostela anebo v&#160;jiných prostorách nalezly staré štíhlé postavy světců, pokud byly poškozené, doplnily se a&#160;postavily na místa, kde pravděpodobně byly předtím. Pokud se do některých nik sochy nenašly, ponechaly se prázdné. Mělo se za to, že bude lépe, když se zatím vyčká, než aby se v&#160;nich ponechaly ty nebo ony dřevěné sochy, které se nehodí k&#160;stavebnímu stylu kostela. Bylo by arci bývalo nejúčelnější zhotovit nové sochy; nicméně nic takového nebylo do plánu na obnovu kostela zahrnuto, protože to přesahovalo možnosti mého hostitele, které měl na tohle dílo k&#160;použití. Všechny niky však, i&#160;ty prázdné, pokud se u&#160;nich vyskytlo nějaké poškození, uvedly se do řádného stavu. Stříšky nad nimi se obnovily i&#160;s&#160;ozdobami. Na vymalování kostelního interiéru se navrhl plán, podle něhož části, které nebyly z&#160;kamene, měly se natřít tak neurčitě, aby se co nejvíce podobaly holé zdi. Žebroví klenby, jehož kámen nebyl natřen barvou, jakož i&#160;všechno ostatní z&#160;kamene se ponechalo nedotčené a&#160;mělo působit pouze svým holým povrchem. Tam, kam se nedosáhlo žebříky, vztyčilo se k&#160;omítání už lešení. Samozřejmě by se bývalo mělo v&#160;kostele opravovat i&#160;leccos dalšího. Kdysi opatřili starý kůr obložením a&#160;ke kostelní galerii vztyčili zcela nové stěny, prostor doplnili o&#160;boční kapli tehdy v&#160;nejnovějším stylu a&#160;část zdi boční lodi se vybourala a&#160;vyzdila se tu prohlubeň a&#160;do ní se vestavěl nový boční oltář. Všechna tahle pochybení se vzhledem k&#160;nedostatku prostředků napravit nedala. Hlavní oltář ve staroněmeckém slohu zůstal. Roland řekl, jaké bylo štěstí, že v&#160;minulém století už neměli tolik peněz jako v&#160;době, kdy se kostel stavěl, to by pak původní oltář dojista byli vyňali a&#160;na jeho místo postavili nějaký v&#160;odpudivém stylu minulého století. Můj hostitel si prohlédl všechno, co se už vyhotovilo, a&#160;uspořádal poradu s&#160;Eustachem a&#160;s&#160;Rolandem, k&#160;níž jsem byl přizván i&#160;já, a&#160;probíralo se, jestli se má věrně dodržet stanovený plán a&#160;jestli by se nemělo s&#160;vynaložením nějaké nevelké částky ještě leccos doplnit, co by bylo záhodno a&#160;kostelu by přidalo na kráse. Názory se velice brzy sjednotily, ježto úsilí všech se neslo stejným směrem a&#160;jejich uvažování z&#160;tohoto hlediska tu rychleji, tu volněji dospělo posléze k&#160;týmž výsledkům. Mohl jsem k&#160;tomu všemu říci pouze málo, i&#160;když jsem byl tázán, jednak proto, že jsem věděl o&#160;daných východiscích příliš málo a&#160;jednak proto, že mé znalosti jednotlivých uměleckých skutečností, o&#160;něž tu šlo, se znalostmi mých přátel nemohly držet krok. Farář nás přijal velice přátelsky a&#160;hodlal nás všechny umístit ve svém malém domku. Můj hostitel to odmítl a&#160;ubytovali jsme se, jak to jen bylo lze, v&#160;místním hostinci. Ale vzdávání úcty a&#160;děkování skromného faráře mému hostiteli nebralo konce. Dostavilo se i&#160;poselstvo několika příslušníků farnosti, aby, jak řekli, také složili mému hostiteli poklonu a&#160;vyslovili mu své díky. Skutečně, když se člověk díval na ty štíhlé, ušlechtilé tvary kostela, který stál osaměle na kopci v&#160;té odlehlé končině našeho kraje, tam kde by ho člověk vůbec nehledal, a&#160;prohlížel si opravy, které se už vykonaly a&#160;jednotlivým součástem kostela znovu dodaly vážnost a&#160;význam, nemohl člověk jinak než se radovat, že to čiré modré povětří znovu ovívá tu ryzí prostou budovu, tak jak ji ovívalo, když se zrodila v&#160;mysli dávno zemřelého mistra a&#160;povstala z&#160;rukou dělníků. A&#160;opravdu člověk cítil, že musí být vděčný, že existoval muž takový jako můj hostitel, který z&#160;lásky ke krásným věcem, a&#160;musím tu snad dodat, z&#160;lásky k&#160;lidstvu, část svých příjmů, svého času a&#160;svého rozhledu obětuje na to, aby leccos ušlechtilého odňal rozpadání a&#160;přivedl lidskému pohledu krásně utvářené a&#160;vznešené výtvory, aby se jimi, pokud toho jsou schopni a&#160;touží po tom, povznášeli a&#160;uchvacovali.</p>
			<p class="MLP_text ParaOverride-1">To všechno však příslušníci farnosti nevěděli, oni pouze děkovali, protože měli za to, že je to jejich povinností.</p>
			<p class="MLP_text ParaOverride-1">Když můj hostitel usoudil, že stavba dobře pokračuje, a&#160;s&#160;Eusta­chem, vlastním dělmistrem, stanovil další jednotlivé činnosti, a&#160;když i&#160;Roland ho ujistil, že tak jak si můj hostitel přeje, bude často vykonávat dohled a&#160;podávat mu zprávy, uchystali jsme se, že každý půjdeme svou cestou. Roland se chtěl vrátit do blízkých hor, z&#160;nichž sešel ke kostelu, a&#160;my jsme se chtěli vydat na Strázný dvůr. Roland odjel první. My jsme ještě zašli za majitelem blízké sklárny, který byl velice vlivný muž, a&#160;poté jsme se vypravili do sídla mého přítele.</p>
			<p class="MLP_text ParaOverride-1">Na zpáteční cestě jsme se dali do hovoru o&#160;tvorbě krásy, o&#160;tom, jak velice je dobré, že se rodí lidé, kteří ji zobrazují, že prostřednictvím jejich bližních se tohle něžné světlo šíří a&#160;krásu rozněcuje do jasu stále zářivějšího; jak je však dobré i&#160;to, že tu jsou lidé, kteří jsou schopni krásu do sebe vstřebávat a&#160;přenášet ji na jiné, tím že s&#160;nimi obcují, zejména když i&#160;tak jako můj hostitel se pídí po kráse všude, že si ji berou a&#160;usilovně a&#160;úporně usilují o&#160;to, křísit ji tam, kde utrpěla újmu. Schopnosti a&#160;nutkání k&#160;něčemu takovému, to je věc zcela zvláštní.</p>
			<p class="MLP_text ParaOverride-1">„Už jsme jednou mluvili o&#160;něčem podobném,“ řekl můj hostitel, „mé zkušenosti za celý můj život mě naučily, že existuje docela urči­té nadání k&#160;docela určitým věcem, a&#160;s&#160;ním že se lidé rodí. Takové nadání se liší pouze ve stupni, ve schopnosti vyjádřit je a&#160;v&#160;možnostech účinně je uvádět ve skutek. Tím zjevně bůh chce nastolit mnohotvárnost takového konání a&#160;jeho naprosto rozhodnou úspěšnost, protože tak je to na zemi nezbytné. Vždy mi připadalo pozoruhodné, tam kde jsem měl příležitost dívat se, jak u&#160;lidí, kterým je dáno dosáhnout věcí v&#160;takovém a&#160;onakém směru naprosto neobyčejných, jejich vlohy se projevují i&#160;v&#160;nejjemnějších vláknech toho, oč usilují, a&#160;se vší vehemencí do nich pronikají, kdežto ve věcech jiných nepřestávají být nevědomí až do dětinskosti. Jeden člověk, který o&#160;věcech umění vzdor vší poučenosti, vzdor všemu zacházení s&#160;nimi, vzdor dlouholetému každodennímu styku s&#160;vybranými uměleckými díly nikdy nedokázal o&#160;nich říci než neobratnosti, byl státníkem, který pronikal do nejjemnějších odstínů své profese, který uhadoval myšlenky celých národů a&#160;úmysly lidí a&#160;vlád, s&#160;nimiž se stýkal, a&#160;uměl si všechno podmanit tak, aby to sloužilo jeho cílům, tak že ostatním připadal jako jakýsi div ducha, téměř něco jako přírodní zákon. Za svého mládí jsem poznal jednoho člověka, který rozumem, nad nímž jsme málem nestačili koprnět obdivem, pronikal do hlubin některého umění, o&#160;němž hodlal promlouvat, a&#160;vyjevoval myšlenky, u&#160;nichž jsme ani nechápali, jak vůbec něco takového mohlo vejít do lidského srdce; avšak názory a&#160;záměry docela obyčejných lidí a&#160;právě takových, kteří byli hluboko pod jeho úrovní, vůbec neprohledal a&#160;ani neviděl, že státy fungují nezbytně tak a&#160;tak, protože takový pohled mu byl odepřen anebo protože pod tíhou toho, čím se zabýval on, něco takového ani nepostřehoval. Mohl bych uvést ještě příkladů několik: člověka zrozeného pro vojevůdcovství v&#160;soudcovské síni při sporu o&#160;vlastnictví anebo toho, kdo prohlubuje vědecké znalosti při budování vojska. Tak obdařil bůh i&#160;leckoho, kdo se musí oddávat kráse a&#160;obracet se k&#160;ní jako ke slunci, jehož se nemůže vzdát. Ale vždy pouze jednotlivá vloha určitého počtu lidí je vyhraněna tak, že má nesmírné účinky. Takových lidí nejspíš není mnoho a&#160;vedle nich se rodí takoví, u&#160;nichž se určité zaměření neprojeví, kteří vykonávají činnosti všednodenní a&#160;jejichž osobité nadání spočívá v&#160;tom, že právě žádné výjimečné nadání k&#160;tomu nebo onomu vynikajícímu nemají. Musí jich být velice mnoho, aby se svět nevymkl z&#160;kloubů, aby se prohlubovalo to, co je hmotné, a&#160;všechny cesty fungovaly. Velice zhusta však žel jde o&#160;to, aby se ke vhodnému nadání přiřadil vhodný objekt, což se často neděje.“</p>
			<p class="MLP_text ParaOverride-1">„Nemohlo by se nadání pídit po objektu a&#160;nepídí se také často po něm?“ zeptal se Eustach.</p>
			<p class="MLP_text ParaOverride-1">„Vyskytuje-li se nadání dostatečné mohutné a&#160;hojné, pídí se po něm,“ opáčil můj hostitel, „někdy však právě tím, že se pídí, zaniká.“</p>
			<p class="MLP_text ParaOverride-1">„No to je smutné, a&#160;to pak se míjí cílem,“ odpověděl mu Eustach. </p>
			<p class="MLP_text ParaOverride-1">„Nemyslím, že se cílem míjí úplně,“ řekl můj hostitel, „že se pídí, a&#160;to co získává tím, že se pídí, a&#160;co v&#160;sobě a&#160;v&#160;jiných vyvolává, to je jeho cílem. Musí se prostě zdolávat různé, a&#160;to různě vysoké a&#160;různě uzpůsobené stupně. Kdyby se každé nadání naprosto slepě spojilo se svým objektem a&#160;mělo se ho chopit a&#160;vyčerpat jej, to by pak v&#160;tom smyslu existoval květ daleko krásnější a&#160;bohatší, svoboda duše, ta může své schopnosti upřít na ten nebo onen objekt anebo se od něho odvrátit, může spatřit svůj ráj, odvrátit se od něho a&#160;pak truchlit, že se od něho odvrátila, anebo posléze do takového ráje vejde a&#160;považuje se za šťastnou, že do něho vešla.“</p>
			<p class="MLP_text ParaOverride-1">„Často jsem už uvažoval o&#160;tom,“ řekl jsem, „kdyžtě umění na lidi tolik působí, jak jsem to mohl, byť teprve pouze krátký čas, pozorovat sám na sobě, jestli nadaný umělec u&#160;svého díla má před očima své bližní a&#160;jestli kalkuluje natolik, jak to musí zařídit, aby na ně působilo tak, jak on zamýšlí.“</p>
			<p class="MLP_text ParaOverride-1">„Nemám nejmenších pochybností, že tomu tak není,“ opáčil můj hostitel, „pokud člověk vůbec nezná své vrozené nadání, i&#160;kdyby snad bylo velice významné, a&#160;pokud musí vykonávat rozmanitou činnost, než si ho jeho okolí anebo on sebe uvědomí, ba pokud se vposledku podle své svobodné vůle třeba oddá svému nadání anebo se od něho odvrátí, stejně nebude co do účinku svého nadání schopen počítat s&#160;tím, že snad se zaměří na zcela určitý bod; čím větší je síla, tím spíše, myslím si, působí podle svých osobitých zákonů, a&#160;velikost, jaká je člověku imanentní, směřuje ke svému cíli, aniž si je vědoma vnějškovostí, a&#160;dosahuje ho o&#160;to působivěji, oč intenzivněji a&#160;odhodlaněji se o&#160;něj snaží. Všechno božské se zřejmě snáší vždy pouze z&#160;nebes. Existovali asi lidé, kteří si vypočítali, jak má ten nebo onen produkt působit na bližní, působení se také dostavilo, často bylo i&#160;značné, ale ne umělecké a&#160;ne hluboké; dosáhli něčeho jiného, co bylo náhodné a&#160;vnějškové, což ti, kdo přišli po nich, nesdíleli; ani nechápali, jak mohlo něco takového na jejich předchůdce vůbec působit. Tihle lidé budovali pomíjivá díla a&#160;nebyli umělci, kdežto to, co se vytvořilo opravdovou mocí umění, protože je ryzím květem lidství, působí do všech stran a&#160;uchvacuje, dokud lidé svůj nejdrahocennější statek, lidství, nezahodí.“</p>
			<p class="MLP_text ParaOverride-1">„Jednou kdosi ve městě vznesl otázku,“ řekl jsem, „jestli umělec, kdyby věděl, že jeho dílo, které zamýšlí, bude sice dílo nepřekonaně mistrovské, že však mu jeho současníci nebudou rozumět a&#160;že ani potomci ho chápat nebudou, takové dílo vytvořit přece jen musí, anebo ne. Někteří měli za to, že bude velkolepé, když tak učiní, udělá to pro sebe, on že je svými současníky a&#160;potomky. Jiní říkali, pokud vytvoří něco, o&#160;čem ví, že mu současníci neporozumějí, je to málem pošetilost, a&#160;už úplnou pošetilostí je, vytvoří-li ho a&#160;bude vědět, že ho nepochopí ani potomci.“</p>
			<p class="MLP_text ParaOverride-1">„Takového něco se stěží vyskytne,“ odpověděl mi můj hostitel, „umělec tvoří své dílo, tak jako kvete květina, kvete, i&#160;když je v&#160;poušti a&#160;nikdy ji jediné oko nespatří. Opravdový umělec si nikdy nepoloží otázku, jestli se jeho dílo bude chápat, anebo nebude. Má jasně a&#160;krásně před očima, co tvoří, proč by si měl myslet, že čisté, zdravé oči to neuvidí? Co je červené, není snad pro všechny červené? Co i&#160;prosťáček považuje za krásné, nepovažuje snad za krásné pro všechny? A&#160;neměl by snad umělec opravdovou krásu považovat za krásu pro zasvěcené? Kde by se pak vzalo to, že někdo vytvoří nějaké skvělé dílo, které jeho současníky neuchvátí? Diví se, poněvadž byl přesvědčen o&#160;něčem jiném. Ti největší velikáni vždy předejdou svůj národ a&#160;octnou se na takové úrovni citů a&#160;myšlení, na jakou svůj svět musí teprve dovést svým dílem. Za desítky let pak se myslí a&#160;cítí tak jako oni umělci, a&#160;nechápe se, jak se jim mohlo nerozumět. Avšak teprve díky těmto umělcům se lidé naučili takhle uvažovat a&#160;cítit. Proto také právě ti největší lidé jsou ti nejnaivnější. Kdyby bylo možné to, co se tu uvádělo dříve, kdyby existoval nějaký opravdový umělec, který by zároveň věděl, že jeho zamýšlenému dílu se nikdy nebude rozumět, přesto by je vytvořil, a&#160;pokud by se toho vzdal, pak by už nebyl umělcem, nýbrž člověkem, který lpí na věcech, jež jsou mimo umění. Sem patří i&#160;ten dojemný fakt, který leckdo tak hořce haní, že někdo, kdo měl po ruce snadno schůdné cesty k&#160;tomu, jak se hojně a&#160;příjemně sytit, ba dospět k&#160;blahobytu, raději žije v&#160;chudobě, v&#160;nouzi, ve strádání, v&#160;hladu a&#160;v&#160;bídě a&#160;neustále usiluje o&#160;umění, jaké mu nepřinese vnějškový úspěch a&#160;začasté věru ani žádný výtvor nějaké umělecké hodnoty. Zmírá pak v&#160;chudinském útulku anebo jako žebrák anebo v&#160;domě, kde ho trpěli z&#160;milosti.“</p>
			<p class="MLP_text ParaOverride-1">Byli jsme téhož názoru jako náš přítel. Eustach beztak už proto, že věci umění považoval za to nejsvrchovanější v&#160;pozemském životě a&#160;umělecké snahy jako i&#160;jen úsilí už měl za cosi výsostného, a&#160;také říkával, že dobro je dobrem, protože je dobré. Souhlasil jsem s&#160;ním, protože mě přesvědčilo, co říkal můj hostitel, a&#160;Gustav tomu nejspíš věřil&#160;– zkušenosti neměl&#160;–, protože pro něj byla pravda všechno, co kdy řekl jeho pěstoun.</p>
			<p class="MLP_text ParaOverride-1">Od úsilí, které je do jisté míry samoúčelem, o&#160;ponoru člověka do toho a&#160;onoho, jemuž neodpovídá žádný vnější úspěch a&#160;jemuž ten, kdo je něčím takovým posedlý, obětuje všechno ostatní, dospěli jsme obecně k&#160;nejrůznějším věcem, na nichž člověk lpí svým srdcem, jaké ho naplňují a&#160;jež mění podobu jeho existence nebo její části. Když jsme probrali věru daleko více všeho toho, co může posléze být v&#160;uvedeném vztahu vůči člověku, než bych se byl kdy domníval, pronesl můj hostitel toto: „Pokud tu vyloučíme všechno to, co se týká pouze těla anebo zvířeckosti člověka a&#160;ukájí je, a&#160;budeme charakterizovat jeho trvalou lačnost po nich tak, že vyloučíme všechno ostatní, a&#160;pojmenujeme ji vášní, nemůže být pak nic nesprávnějšího, než když se bude mluvit o&#160;ušlechtilých vášních, a&#160;pokud za objekt nejvyššího úsilí označíme pouze to nejušlechtilejší v&#160;člověku, pak by se veškeré tíhnutí k&#160;takovým cílům možná nikoliv neprávem mohlo označit pouze jedním výrazem, totiž láskou. Milovat, to jest chovat bezpodmínečnou úctu spolu s&#160;bezpodmínečnou náklon­ností, můžeme jen božskost anebo vlastně pouze boha; ale ježto bůh je pro pozemské cítění příliš nedosažitelný, může láska k&#160;němu být pouze zbožněním, a&#160;bůh nám pro lásku pozemskou dal části božskosti v&#160;rozmanitých podobách, k&#160;nimž můžeme přilnout: taková je láska rodičů k&#160;dětem, láska otcova k&#160;matce, matčina k&#160;otci, láska sourozenců, láska ženichova k&#160;nevěstě, nevěstina k&#160;ženichovi, láska přítele k&#160;příteli, láska k&#160;vlasti, k&#160;umění, k&#160;vědě, k&#160;přírodě, a&#160;posléze jakési drobné stružky, které se větví od velkého proudu, zaujetí jednotlivými, jakoby malichernými věcmi, jimž se člověk na podzim svého života často oddává jako nějakým dětinským pomůckám v&#160;nouzi, pěstování květin, péči o&#160;jednu jedinou rostlinnou odrůdu, o&#160;jediný živočišný druh a&#160;tak dále, což obdařujeme názvem záliba nebo koníček. Koho opustily větší cíle lásky anebo kdo je nikdy neměl a&#160;kdo posléze nemá ani zhola žádnou zálibu, ten už téměř nežije a&#160;téměř ani nezbožňuje boha, ten tady pouze je. Tak se, domnívám se, shrnuje vjedno to, co označujeme pojmem zaměření velkých sil k&#160;velkým cílům, a&#160;tak dochází svého oprávnění.“</p>
			<p class="MLP_text ParaOverride-1">„Ta doba,“ řekl po chvíli, „v níž se stavěly kostely, takové, do jakého jsme právě zašli, byla v&#160;tomto ohledu daleko větší než ta naše, její usilování bylo vznešenější, bylo to velebení boha v&#160;jeho svatostáncích, kdežto my se teď upínáme hlavně na obcování s&#160;hmotou, na produkci hmotných látek a&#160;na jejich uplatnění, což není ani usilování, jež by mělo platnost o&#160;sobě, nýbrž usilování pouze ve vztahu k&#160;něčemu, pokud má ovšem ve svém základě snad nějakou vyšší myšlenku. Úsilí našich starších předchůdců bylo také zvláště proto výsostnější, že mu vždy stály po boku úspěchy, výtvory opravdové krásy. Ony svatostánky byly obdivuhodností své doby, stavěla je celá staletí, milovala je tedy, a&#160;svatostánky jsou i&#160;nyní ve své nedokončenosti anebo ve svých rozvalinách obdivuhodností doby znovu procitající, jež setřásla svou zatemnělost, avšak ke všestrannému konání se ještě neprodrala. Dokonce úsilí našich bezprostředních předchůdců, kteří podle svých představ o&#160;kráse postavili spoustu kostelů, ještě více kostelů však znetvořili nesčetnými přístavbami, vybudováním dalších oltářů, obměnami a&#160;zanechali nám až příliš mnoho takových pomníků, je do té míry ještě vznešenější než to naše, jelikož se rovněž upínalo na stavění domů božích, na zobrazení krásy a&#160;církve, i&#160;když se i&#160;v&#160;podstatě krásy vzdálilo od vzorů předchozích staletí. Jestliže naše doba, jak se zdá, od věcí hmotných znovu přechází k&#160;věcem vyšším, nebudeme s&#160;to ve stavbách okamžitě uvádět ve skutek i&#160;krásu. Zpočátku se ještě nevymaníme z&#160;pouhého napodobování všeho toho ze starších dob, co jsme rozpoznali jako krásné, poté ze svévole toho, komu se bezprostředně svěřilo to a&#160;ono dílo, vznikne leccos nesmyslného, až krok za krokem stále poroste počet těch, kteří mají jasnější pohled, až se posléze bude postupovat podle obecného a&#160;zdůvodněného poznání a&#160;z&#160;dávných stavebních slohů povstane sloh nový, době osobitě přiměřený.“</p>
			<p class="MLP_text ParaOverride-1">„V&#160;kostele, který jsme právě viděli,“ řekl jsem, „tkví podle mého mínění jistá svérázná krása a&#160;dá se jen stěží pochopit, jak mohla nadejít doba, kdy se ta krása nepoznávala, kdy se kostel mohl doplňovat o&#160;leccos, co je možná už samo o&#160;sobě nehezké, dojista však se do něho nehodí.“</p>
			<p class="MLP_text ParaOverride-1">„Přes naši vlast se tehdy přehnaly drsné časy,“ opáčil můj hostitel, „ty si jen cvičily síly ve svárech a&#160;v&#160;pustošení a&#160;vyhlazovaly hlubší proudy v&#160;lidské duši. Když byly ty časy pryč, lidé pozbyli představy o&#160;kráse, na jejich místo se vetřelo pouhé tíhnutí času, jež neuznávalo za krásné nic než sebe, a&#160;proto také se všude dralo, ať už to bylo vhodné, anebo ne. Tak se stalo, že se mezi staroněmecké sloupy dostaly římské anebo korintské římsy.“</p>
			<p class="MLP_text ParaOverride-1">„Ale i&#160;mezi staroněmeckými kostely je ten, z&#160;něhož jsme právě odešli, pokud mohu soudit podle kostelů, které jsem viděl, jeden z&#160;nejkrásnějších a&#160;nejušlechtilejších,“ řekl jsem.</p>
			<p class="MLP_text ParaOverride-1">„Je malý,“ opáčil můj hostitel, „ale předčí leckterý velký. Vzpíná se vzhůru štíhlý jako stébla, která se kolébají, a&#160;podobá se stéblům i&#160;v&#160;tom, že jeho oblouky se tyčí tak přirozeně a&#160;lehce jako stébla, která se tu kývají. Růžice v&#160;okenních obloucích, ozdoby na sloupových hlavicích, na žebrech oblouků, jakož i&#160;růžice na špici věže, všechno je to lehké tak jako rozmanité rostliny, které vyrůstají v&#160;obilném poli.“</p>
			<p class="MLP_text ParaOverride-1">„Proto mě také znovu napadla myšlenka,“ odpověděl jsem mu, „kterou jsem měl už často, že totiž by se obruba drahokamů měla zhotovovat ve stylu staroněmeckých stavebních památek a&#160;že by se tím došlo ke krásnějším tvarům.“</p>
			<p class="MLP_text ParaOverride-1">„Pokud ten nápad pojímáte tak,“ opáčil, „že by ti, kteří zasazují drahokamy, měli tvořit ve stylu dávných architektů, kteří všechno důstojné a&#160;krásné zpodobovali prostě a&#160;způsobem povznášejícím, potom nejspíš máte pravdu. Pokud to však myslíte tak, že tvary, které se vyskytují na středověkých budovách, je zapotřebí ve zmenšeném měřítku hned použít na šperky, pak se nejspíš mýlíte.“</p>
			<p class="MLP_text ParaOverride-1">„Tak jsem to myslel,“ řekl jsem.</p>
			<p class="MLP_text ParaOverride-1">„Už jsme jednou o&#160;téhle věci mluvili,“ opáčil můj hostitel, „a tehdy jsem sám poukázal na starověké umění jako na základ šperku; ale neměl jsem tím na mysli pouze architekturu, nýbrž každé umění, i&#160;nábytek, chrámové předměty, světské předměty, malířství, sochařství, řezbářství a&#160;podobně. A&#160;rovněž jsem měl na mysli ne bezprostřední napodobování tvarů, nýbrž poznávání ducha, který tkví v&#160;těchto tvarech, to, jak tento duch proniká do mysli a&#160;jak umělec tvoří tímhle poznáním a&#160;tím, jak je duchem proniknut. V&#160;cestě pouhému přenášení architektonických tvarů na šperk stojí i&#160;překážka hmotná. Budovy, kde smysl pro krásu zejména došel svého výrazu, byly vždy více nebo méně objekty vážnými: kostely, paláce, mosty a&#160;ve starověku sloupy a&#160;oblouky. Ve středověku kostely daleko převažují; zůstaňme tedy u&#160;nich. Aby se znázornila vážnost a&#160;důstojnost kostela, není lhostejné, z&#160;jaké suroviny se bude stavět. Jako surovina se zvolil kámen, z&#160;něhož sestává to nejvelkolepější a&#160;nejmohutnější ze všeho, co se zvedá vzhůru, hory. Tam, kde nejsou oděny lesem anebo travou, nýbrž tyčí se holé, obdařuje je vzezřením navýsost vznešeným. Proto také dodává kostelům dojem mohutnosti. Musí při tom působit svým prostým povrchem a&#160;nesmí se pokrývat malbou anebo omítkou. Nejbližším vzhůru se vzpínajícím horám je les. Po skále nejmocnější je strom. Proto je kostel co do důstojnosti a&#160;umělecké vážnosti možný také ze dřeva, pokud nebude pokryt malbou ani jiným nátěrem. Železný kostel, anebo dokonce kostel ze stříbra by nemohl působit než odpudivě, vypadal by jenom jako hrubozrnná nádhera, a&#160;od kostela z&#160;papíru, leda že by se stěnám dodala natrvalo vzdornost vůči povětří a&#160;ozdobám lisováním nebo něčím podobným velekrásné tvary, odvrací se srdce s&#160;odporem a&#160;s&#160;pohrdáním. Se surovinou souvisí tvar. Kámen je vážný, vzpíná se vzhůru a&#160;nedá se vtěsnat do nějakých veleměkkých, velejemných a&#160;rozmanitě kroucených forem. Mluvím o&#160;stavebním kameni, ne o&#160;mramoru. Proto se kostely z&#160;kamene budovaly v&#160;tvarech vzepjatých, prostých a&#160;mohutných, a&#160;tam kde se vyskytují ohyby, jsou provedeny s&#160;mírou a&#160;s&#160;jistou ušlechtilostí a&#160;nepřetěžují stěny a&#160;ostatní útvary. V&#160;době, kdy začaly nabírat příliš na váze, strohá krása kostelů mizela a&#160;počínala roztomilost. Na obruby našich šperků používáme kov a&#160;většinou zlato. Kov má však podstatně jiné znaky než kámen. Je těžší, nemůže se tedy užít na větší kousky, aby nás netlačil, ale musí se jaksi rozpustit do jemných tvarů. Přitom je ze všech surovin nejohebnější a&#160;nejroztažnější, spoléháme se tedy, že se dá rozmanitě zavinovat a&#160;splétat, a&#160;požadujeme to na něm. Jeho tvarování, zejména okrasy ze zlata, proto nemohou být přesně tytéž jako ozdoby z&#160;kamene, pokud jedny i&#160;druhé mají být krásné. Avšak z&#160;niterného ducha jedné suroviny, myslím si, dá se docela dobře a&#160;měl by se poznat niterný duch suroviny druhé, a&#160;snad by z&#160;nich mohlo povstat leccos znamenitého.“</p>
			<p class="MLP_text ParaOverride-1">Vůči tomuto názoru jsem nemohl nic podstatného namítnout. Eustach ho ještě upřesnil příklady, které bral ze známých kamenných tvarů u&#160;různých kostelů. Ukázal, jak běžný, lehký kamenný útvar v&#160;tom kterém kostele, pokud se vytvoří ze zlata, okamžitě vypadá těžký, toporný a&#160;neohrabaný, a&#160;ukázal i&#160;to, jak se musí ten který tvar z&#160;kamene proměnit, aby se hodil na tvar ze zlata a&#160;byl z&#160;něho živý a&#160;osobitý. Slíbil mi, že mi o&#160;téhle věci ukáže kresby, jen co se vrátíme domů. Z&#160;toho jsem viděl, nakolik mí přátelé přemítají o&#160;tomhle tématu a&#160;nakolik je skutečně pochopili.</p>
			<p class="MLP_text ParaOverride-1">„Ale na našem kostele není překrásný jen zevnějšek,“ dál mluvil můj hostitel, „i postavy světců na oltáři a&#160;ve výklencích jsou krásnější, než je člověk jinak zvyklý z&#160;období, z&#160;něhož kostel pochází. Když jsem říkal, že řecké sochy mají v&#160;sobě větší smyslovou krásu než sochy středověké, není tomu tak docela bez výjimky. Existují ze středověku i&#160;navýsost líbezné sochy, a&#160;kde není žádné zkreslení a&#160;kde se vyjevuje smyslovost, tam jsou většinou vřelejší než řecké. V&#160;tom malém kostele je tomu podobně, proto jsem se tak rád ujal jeho renovace, a&#160;proto lituji, že mé prostředky jsou příliš skrovné na to, aby se kostel opravil beze zbytku, a&#160;proto jsem dal tak pátrat po sochách, které ve výklencích chybějí, aby se kostel co nejvíce zalidnil, i&#160;když se myslelo i&#160;na to, že třeba nebyly všechny sochy nikdy hotové a&#160;všechna místa zaplněna. Možná se jednou naskytne vyšší a&#160;obecnější moc, která tenhle kostel a&#160;kostely ještě významnější představí znovu v&#160;jejich ryzosti.“</p>
			<p class="MLP_text ParaOverride-1">Druhý den jsme přijeli na Strázný dvůr, a&#160;řekl jsem, že tu už nemohu pobývat dlouho. Můj hostitel opáčil, že za několik dnů pojede do Hvězdného dvora, že mě zve, abych jel s&#160;ním, a&#160;abych do té doby ještě pobyl u&#160;něho.</p>
			<p class="MLP_text ParaOverride-1">Prohlásil jsem, že snad několik dnů pro mne není nějaký podstatný rozdíl, že bych se ale přesto rád už brzy vrátil k&#160;rodičům.</p>
			<p class="MLP_text ParaOverride-1">Tak nastal večer před odjezdem do Hvězdného dvora a&#160;můj hostitel mi v&#160;příhodnou chvíli řekl: „Uzavíráte nyní velmi důvěrný poměr vůči někomu, kdo je mi blízký; bude spravedlivé, abyste věděl všechno, jak to je ve Hvězdném dvoře a&#160;v&#160;jakých vztazích vůči němu jsem. Všechno vám vyložím. Ale abyste byl ještě daleko klidnější a&#160;mohl s&#160;jasnou myslí vnímat, co vám řeknu, budu vám to všechno vyprávět, až zase přijedete na Strázný dvůr. Teď pojedete za rodiči, jak říkáte, abyste jim podal zprávu, jak jste byl přijat a&#160;jak si stojí vaše záležitost. Až pak zase přijedete, kdykoliv se vám bude chtít, ať je to kdykoliv, budete vítán a&#160;dostane se vám ochotného přijetí.“</p>
			<p class="MLP_text ParaOverride-1">Druhý den ráno jsem včetně Gustava už seděl se svým hostitelem v&#160;kočáře a&#160;vyjeli jsme do Hvězdného dvora.</p>
			<p class="MLP_text ParaOverride-1">Přijali nás tam přívětivě a&#160;radostně, ba ještě přívětivěji a&#160;radostněji než kdy jindy. Pokoje, v&#160;nichž jsme vždycky pobývali, byly už pro nás připraveny, tak jako pro kohokoliv, kdo patří do rodiny. Natálie stála vedle své matky, tvářila se mile a&#160;dívala se na staršího přítele a&#160;na mne. Uctivě jsem pozdravil matku a&#160;téměř stejně uctivě i&#160;dceru. Gustav byl poněkud ostýchavější než jindy a&#160;pohlížel tu na mne, tu na Natálii. Řekli jsme si obvyklé uvítání a&#160;další nedůležité věci. Pak jsme se odebrali do svých pokojů.</p>
			<p class="MLP_text ParaOverride-1">Ještě týž den a&#160;také příští si můj hostitel prohlédl různé věci, které se týkaly hospodaření na statku, rozmlouval o&#160;tom všem s&#160;Matyldou, zašel i&#160;do míst dosti vzdálených a&#160;Matyldiným jménem vydával pokyny k&#160;tomu a&#160;k&#160;onomu. I&#160;práce na odstraňování omítky z&#160;vnějších zdí zámku si prohlédl. Osobně vyšplhal na lešení, podíval se, jak důkladně se odstraňuje nanesený povlak a&#160;jak čisté jsou kameny. Zkoumal, jak velká práce se vykoná za běžnou dobu, a&#160;vydával pokyny pro budoucnost. U&#160;většiny těchhle jeho konání jsme vespolek byli. Všichni si vůči mně počínali výtečně. Matylda byla tak jemná, tak poklidná a&#160;tak mírná jako vždycky. Kdo by se nedíval bedlivěji, ten by nepostřehl nejmenší rozdíl mezi tím, co bylo jindy a&#160;co teď. Byla laskavá vždycky, a&#160;nemohla tedy být laskavější. Já jsem však přece jen jistý rozdíl vnímal. Matylda se na mne obracela tak otevřeně jako dříve; ale teď to bylo přece jenom jinak. Často se mě ptala, když šlo o&#160;záležitosti zámku, zahrady, polí, hospodářství, o&#160;to, jaký mám na to na všechno názor, tak jako někoho, kdo je k&#160;něčemu takovému oprávněn a&#160;kdo je téměř jako majitel. Jistě se neptala, aby věděla naprosto podrobně, jaký je můj názor; můj hostitel totiž o&#160;všem tom sděloval skvělé úsudky, ptala se mě, protože jsem byl jedním z&#160;těch, kdo patří k&#160;její rodině. Ale nijak ty dotazy nevyzdvihovala a&#160;nezdůrazňovala je, jak by to byl dělal někdo, u&#160;koho by šlo o&#160;záměr, ona jen cítila, že patříme bytostně k&#160;sobě, a&#160;tak se i&#160;sama chovala. Mně z&#160;takového zacházení bylo nesmírně blaze na duši. Můj hostitel téměř nebyl jiný; jeho bytost sálala vždy dokonalostí a&#160;úplností; ale i&#160;on jako kdyby byl srdečnější než jindy. Gustav pozbyl už své počáteční nesmělosti. I&#160;když ani teď ještě nepronesl slovo, které by nějak naráželo na náš vztah&#160;– to nečinili ani ostatní, a&#160;Gustavovi se dostalo dobrého vychování na to, aby tady udělal nějakou výjimku, jakkoliv byl ještě mladý&#160;–, přece jenom tu a&#160;tam se mi najednou postavil po bok, popadl mě za paži, stiskl mi ji, anebo mě vzal za ruku a&#160;svou rukou ji stiskl. Jen s&#160;Natálií to bylo docela jiné. Byli jsme vůči sobě málem nesmělejší a&#160;cizejší než tehdy, když naše city tak vyšlehly tam v&#160;jeskyni u&#160;kašny s&#160;nymfou. Směl jsem ji vodit za paži, směli jsme spolu mluvit; ale pokud tomu tak bylo, rozmlouvali jsme o&#160;lhostejnostech, které byly hodně daleko od toho, jaké byly naše nynější vztahy. A&#160;přesto jsem se cítil šťastný, když jsem jí šel po boku, že bych to byl ani nemohl vylíčit slovy. Všechno, oblaka, hvězdy, stromy, pole pluly v&#160;jakési záři, a&#160;i její matka a&#160;její dávný přítel jako kdyby byli nějak rozjasněnější. Že to bylo i&#160;s&#160;Natáliiným nitrem podobně, to jsem věděl, ačkoliv mi to neřekla.</p>
			<p class="MLP_text ParaOverride-1">Kdykoliv jsme šli kolem vrat stodoly na šafářově dvoře anebo kolem jiných dveří anebo kolem některého pole anebo vůbec kolem místa, kde se pracovalo, lidé se shlukli, dívali se za námi a&#160;pohlíželi na nás stejně významně, jako na nás zírali na Strázném dvoře. Bylo mi tedy jasné, že se i&#160;tady ví, v&#160;jakém jsem vztahu vůči dceři rodiny. Byl bych to také mohl vyčíst z&#160;toho, jak uctiví jsou sloužící, kdyby mi to nebylo stejně už předtím zřejmé. Ale i&#160;tady stejně jako na Strázném dvoře jsem postřehl, že se ve tvářích zdejších lidí obráží cosi přívětivého, cosi, co vypadalo jako potěšení. Dojista i&#160;tady tedy s&#160;tím, co se tu chystalo, byli spokojeni. Z&#160;toho jsem měl velikou radost; protože ať už jsou lidé na kterémkoliv stupni vývoje, je jisté, jak jsem se ze styku s&#160;leckterými lidmi hojně dozvídal, že ti na nižším stupni ty na vyšším často posuzují velice správně, a&#160;zejména když se uzavírají rozmanité svazky, ať už přátelství, manželství, jsou schopni rozpoznat, co k&#160;sobě patří a&#160;co ne. Že mě tedy viděli jako člověka patřícího k&#160;Natálii, naplňovalo mě neutuchající niternou radostí. Co si o&#160;těchto projevech zdejších lidí myslela Natálie, to jsem nerozpoznal.</p>
			<p class="MLP_text ParaOverride-1">Když takhle uběhly tři dny, poté co jsme společně zašli na nejrůznější místa v&#160;zámku, v&#160;zahradě, na polích a&#160;v&#160;lesích, poté co jsme strávili nejednu chvíli v&#160;pokojích s&#160;olejomalbami a&#160;v&#160;komnatách se starobylým nábytkem a&#160;těšili se z&#160;toho a&#160;z&#160;onoho, poté co se posléze všechno, co se mělo probrat a&#160;zařídit v&#160;záležitostech statku mezi Matyldou a&#160;mým hostitelem, probralo a&#160;zařídilo, rozhodlo se, že příští den odjedeme. Rozloučili jsme se podobně, jako jsme se předtím uvítali, předjel kočár a&#160;vydali jsme se zpátečním směrem, tam odkud jsme před čtyřmi dny přijeli.</p>
			<p class="MLP_text ParaOverride-1">Se svým hostitelem jsem jel pouze na silnici pro dostavníky a&#160;po ní pak k&#160;první poště. Tam jsme se rozdělili. Můj hostitel se po vedlejších cestách vydal na Strázný dvůr, protože předtím se kvůli mně vydal oklikou, a&#160;já jsem s&#160;poštovními koňmi vyrazil směrem na Velikonoční Hřeben. Byl jsem rozhodnut ve Velikonočním Hřebeni pro nynějšek všechno přerušit, a&#160;tedy věci, které tam dosud mám, dát odvézt. Když jsem do té malé osady dorazil, všechno jsem dal do pořádku, dal všechny své věci zabalit a&#160;poslal je pryč. Rozloučil jsem se s&#160;farářem, s&#160;nímž jsem se tu seznámil, rozžehnal jsem se i&#160;se svými domácími a&#160;s&#160;dalšími lidmi, které jsem tu poznal, řekl jsem, že nevím, kdy se do Velikonočního Hřebene vrátím a&#160;budu pokračovat v&#160;pracích, které jsem vzhledem k&#160;jedné náhle nastalé okolnosti musel přerušit, a&#160;zase jsem odjel.</p>
			<p class="MLP_text ParaOverride-1">Teď jsem se vydal do Hlásného údolí, do něhož jsem se hodlal podívat. Byla to cestou do mého domova taková drobná oklika, chtěl jsem však znovu uvidět údolí, které jsem si zamiloval. Zejména jsem tam však mířil za jistým účelem. Ačkoliv jsem měl jen malou naději, že bude mít úspěch úkol, který jsem si pro údolí dal, že tam budu pátrat, jestli by se tu přece jenom nenalezly doplňky k&#160;otcovu obložení, přece jen jsem nechtěl jet domů a&#160;nepoptat se po nich. Doplňky, po nichž jsem prahl, se sice nenašly, ba neobjevila se ani sebemenší stopa po nich; ale uviděl jsem leckoho, kdo mi byl v&#160;dřívějších dobách milý, uviděl jsem leccos, co mě v&#160;uplynulých letech obklopovalo a&#160;dělalo mi radost, a&#160;vedl jsem nejeden rozhovor, který mě a&#160;lidi, s&#160;nimiž jsem jej vedl, neobyčejně osvěžil.</p>
			<p class="MLP_text ParaOverride-1">Zajel jsem i&#160;do Červené Slatiny. Tam jsem viděl, že práce se rozeběhly a&#160;postoupily ještě dále, než tomu bylo, když jsem tu byl posledně. Z&#160;několika míst poslali objednávky, dokonce i&#160;z&#160;našeho města, tam vešel ve známost bazén s&#160;vraním okem a&#160;sklidil nejednu pochvalu, došly dopisy. Občas do téhle odlehlé končiny zavítali i&#160;lidé neznámí, to a&#160;ono koupili a&#160;zanechali tu objednávky. Viděl jsem tedy, že se tu leccos zlepšilo, díval jsem se, jak se pracuje, a&#160;také zase objednal něco nových věcí, protože jsem ještě měl kusy krásného mramoru, z&#160;nichž se leccos dalo vytvořit, a&#160;protože na druhou stranu v&#160;otcově zahradě ještě chybělo leccos na zábradlí anebo na další místa Lidé mě přijali opravdu přátelsky a&#160;úslužně, ukázali mi, co všechno je v&#160;běhu, jaká zlepšení zavedli a&#160;jaká ještě zamýšlejí. Neopomněli se zmínit, že jsem té jejich malé dílně byl vždycky nakloněn a&#160;že jsem stran oněch zlepšení leccos podnítil a&#160;vydal nejeden pokyn. Vyjádřil jsem radost z&#160;toho všeho a&#160;slíbil, že až budu zase někde poblíž, vždy se nakrátko podívám do Červené Slatiny.</p>
			<p class="MLP_text ParaOverride-1">Po tomhle nedůležitém pobytu v&#160;Hlásném údolí a&#160;v&#160;Červené Slatině jsem dál pokračoval k&#160;rodičům a&#160;už jsem se nikde ne­zdržoval.</p>
		</div>
</body>
</html>