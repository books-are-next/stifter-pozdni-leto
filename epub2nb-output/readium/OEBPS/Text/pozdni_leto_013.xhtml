<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pozdni_leto-10</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pozdni_leto-10" xml:lang="cs-CZ">
		<div class="Z-kladn--textový-r-meček">
			<p id="_idParaDest-9" class="MLP_uroven2_kapitola ParaOverride-1">Sblížení</p>
			<p class="MLP_text_bez1radku ParaOverride-1">I&#160;když se téměř po celou zimu mluvilo o&#160;tom, že otec příští jaro pojede do hor se mnou a&#160;že při té příležitosti hodlá zajet za oním člověkem v&#160;Růžovém domě a&#160;prohlédnout si jeho pozoruhodnosti a&#160;drahocennosti, když nastalo jaro, neměl kdy dát vale svým záležitostem, a&#160;já tak jako každý rok jsem se musel vydat na cesty sám.</p>
			<p class="MLP_text ParaOverride-1">Když jsem dorazil ke svému hostiteli, nejdřív ze všeho jsem mu vyprávěl o&#160;obložení stěn. Dřív jsem se o&#160;nich nikdy nezmínil, protože jsem je nepokládal za nijak důležité. Vyprávěl jsem mu, že jsem je našel v&#160;Hlásném údolí a&#160;koupil je a&#160;že jsou to ze dřeva vyřezané postavy a&#160;ozdoby. Že otec, kterému jsem je přivezl, měl z&#160;nich velkou radost, že je nejen přijal s&#160;velkým potěšením, ale že dal přestavět i&#160;valnou část bočního stavení a&#160;do něho že obložení vhodně umístil. Tohleto že mi teprve vyjevilo, jak si otec těch věcí cení, a&#160;to mě podnítilo, abych ještě bedlivěji pátral, jestli bych třeba někde nenalezl doplňky oněch obkladů; to co otec má, jsou totiž pouhé zlomky, totiž dvě sloupová obložení, zbytek že schází. Už jsem dal provést, tak jak jsem to myslím uměl nejlépe, další pátrání; a&#160;hodlám v&#160;něm ještě pokračovat a&#160;pokusit se, jestli by se nenašly další cesty a&#160;prostředky, jak dospět k&#160;cíli, pokud ještě existuje, anebo dospět k&#160;co největší jistotě, že to, co hledáme, už neexistuje. Popsal jsem svému hostiteli, jak jsem to ze vzpomínek vůbec dokázal, ono obložení a&#160;seznámil ho s&#160;místem, kde jsme je objevili, a&#160;s&#160;průvodními okolnostmi. Nezastíral jsem mu, že to všechno dělám proto, aby se mi od něho dostalo rady, jak mám asi postupovat dále. Jde o&#160;věc, na níž otci nanejvýš záleží. Snažím se po těch věcech pátrat ne proto, že jsou krásné, ač i&#160;to by mohlo být jistou pohnutkou, nýbrž především proto, že otci dělají radost. Čím je starší, tím více se uzavírá v&#160;těsném prostoru, pracovna a&#160;dům jsou pro něj postupně celým světem a&#160;v&#160;nich má především díla výtvarného umění a&#160;knihy, jimi se obírá, a&#160;účinek, jaký na něj tyhle věci mají, s&#160;léty jen roste. Nedokázal se od těch dřevořezeb v&#160;prvních dnech téměř vůbec odtrhnout, prohlížel si je do všech detailů a&#160;nakonec je všechny znal do takových podrobností, jako kdyby byl u&#160;toho, když se zhotovovaly. Proto také hodlám postupovat tak, abych se neocitl v&#160;situaci, kdy bych si musel vyčítat, že jsem ve svém pátrání něco zmeškal. Dosud celé hledání bylo arci neplodné.</p>
			<p class="MLP_text ParaOverride-1">Můj hostitel se mě ještě vyptal na některé části díla a&#160;na to, jak se našlo, na to, co jsem mu nevyložil anebo co mu bylo pořád nejasné, a&#160;dal si ještě jednou co nejzevrubněji vylíčit, kde přesně jsem všechno objevil. Nato mi řekl, ať neprodleně pošlu otci dopis a&#160;poprosím ho, aby přesně změřil dřevořezby zevně i&#160;zevnitř a&#160;míry mi poslal. Okamžitě jsem pochopil účel takového měření a&#160;zastyděl jsem se, že něco takového dříve nenapadlo i&#160;mne. On že zatím napíše Rolandovi, a&#160;až rozměry dorazí, pošle mu je. A&#160;také že hodlá svého jednatele v&#160;oné končině pověřit, aby se o&#160;celou záležitost zajímal. Pokud to, co hledám, dá se vůbec najít, že bude nejspíš nejvhodnějším pomocníkem Roland, a&#160;ostatní lidé, které ještě k&#160;hledání vyzve, že se už velice osvědčili při nejrůznějších příležitostech.</p>
			<p class="MLP_text ParaOverride-1">Poděkoval jsem svému hostiteli co nejzdvořileji, že je ke mně tak laskavý, a&#160;slíbil jsem mu, že nebudu v&#160;ničem otálet.</p>
			<p class="MLP_text ParaOverride-1">Druhý den ráno odnesl posel na nejbližší poštu můj dopis otci a&#160;dopisy mého hostitele Rolandovi a&#160;dalším lidem. Můj hostitel určitě psal dlouho do noci; protože byl to celý balíček dopisů. Mne jeho dobrota nanejvýš dojímala; nevěděl jsem, čím jsem si ji zasloužil.</p>
			<p class="MLP_text ParaOverride-1">Že jsem se v&#160;první čas svého pobývání v&#160;Růžovém domě vydal hned na všechna místa, která mi byla milá, rozumí se samo sebou.</p>
			<p class="MLP_text ParaOverride-1">V&#160;Eustachově kreslírně jsem našel hotový hudební pult. Co ho vyrobili, od té doby jistě uplynul jen krátký čas, proto stál ještě na tomhle místě. Netušil jsem, že ten výtvor, který jsem viděl, když se do něho zrovna pouštěli, bude se jevit takhle, až bude hotov. V&#160;nedávné době jsem viděl úplnou spoustu obrazů, staveb, kreseb a&#160;podobně a&#160;sám jsem podobné věci vytvářel, mohl jsem se tedy v&#160;takových záležitostech trochu spolehnout na vlastní úsudek; ale kdybych byl nevěděl, že rám a&#160;stojan pultu jsou vyrobeny nově, nikdy bych na to nebyl přišel, natolik se všechno stavbou, slohem i&#160;barvou dřeva hodilo k&#160;desce. Celé dílo jsem tu měl jasně před očima, čisté, zářivé. Barvy rozličných dřev na ozdobách, na listoví, na ovoci a&#160;na nástrojích díky výrazné pryskyřici jevily se výrazné a&#160;ostré. Dokonce nesrovnalosti ve velikostech rozmanitých vložených sem nástrojů, flétny, houslí, bubnu, nad nimiž jsem se za své první návštěvy truhlárně tak pozastavoval, připadaly mi teď naivní a&#160;měly podle mého v&#160;sobě cosi přitažlivého, čím deska pultu byla pro mne jaksi vlídnější, než kdyby neměla jedinou chybu anebo byla třeba zhotovena podle nového pojetí umění. Zeptal jsem se Eustacha, kam že se pult postaví. Nedokázal mi to říci. Nikdo se nezmínil, jestli pult zůstane v&#160;domě, anebo jestli se bude někam posílat. Teď bude nadále stát tady, aby mohl hezky pomalu vyschnout, postupně, tak jak má a&#160;tak jak to musí proběhnout u&#160;každého nově zhotoveného nábytku, aby nedošel újmy. Většina nově zhotovených anebo opravených výrobků se kvůli tomu vždy nechaly stát v&#160;kreslírně, pokud tam arci bylo místo. Ještě jsem si pult nějakou chvíli prohlížel a&#160;pak jsem se přemístil k&#160;jiným věcem.</p>
			<p class="MLP_text ParaOverride-1">Zašel jsem i&#160;za zahradníkovými, za lidmi na šafářském dvoře, za zahradními dělníky, za sloužícími v&#160;domě a&#160;za několika sousedy, k&#160;nimž jsme předtím chodívali častěji a&#160;které jsem blíže poznal. I&#160;když jsem se na radu a&#160;na vybídnutí svého hostitele kdysi roz­hodl letos práci ve svém oboru, přinejmenším v&#160;tom, který jsem si sám uložil, uložit k&#160;odpočinku a&#160;část léta prožít v&#160;Růžovém domě a&#160;oddávat se svým rozmarům a&#160;vychutnávat si ten který okamžik, neměl jsem dost vůle k&#160;nicnedělání, protože něco takového by mi bylo obrovskou útrapou, nýbrž ve svém konání se řídit tím, co mi skýtá potěšení a&#160;co mi nabízí příležitost. Můj hostitel mi poskytl stejné dva pokoje, které jsem tu vždy míval, a&#160;potěšilo ho, že hodlám uposlechnout jeho rady a&#160;jednou také obrátit pohled jinam než jenom na svou práci a&#160;že hodlám také jednou dospět k&#160;něčemu obecnějšímu, než k&#160;čemu jsem se upínal doposud. Přivezl jsem si hodně knih a&#160;písemností, měl jsem s&#160;sebou veškeré náčiní k&#160;olejomalbě a&#160;přibalil pro jistotu i&#160;nějaké to měřicí zařízení a&#160;podobně.</p>
			<p class="MLP_text ParaOverride-1">Když se z&#160;Růžového domu po vršku, na kterém stojí velká třešeň, vydá člověk k&#160;severu, dojde na louku, kterou protéká potok, u&#160;něhož můj hostitel pěstuje olše; ty mu skýtají to krásné dřevo, které používá vedle dalších dřev na své truhlářské výtvory. Chodívali jsme kolem potoka a&#160;kolem jeho břehů dost často. Vytéká z&#160;lesíku, v&#160;němž můj hostitel dal postavit několik vodních děl, aby zabezpečil louku před zaplavováním a&#160;zabránil tomu, aby potok zpustl. V&#160;lesíku je poměrně velký rybník, vlastně takové malé jezero, protože nebyl založen uměle, nýbrž povstal z&#160;valné většiny sám od sebe. Doplnil se pouze nepatrnými zábranami, aby na jeho okrajích nevznikaly močály a&#160;nezatopovalo se jeho ústí. Voda v&#160;téhle lesní nádrži je tak průzračná, že v&#160;dost značné hloubce jsou vidět ještě všechny pestré kameny, co leží na dně. Jenom se zdá, že jsou všechny zbarveny zelenavě modře, tak jako tomu je u&#160;každé vody, která proudí z&#160;našich vápencových Alp anebo teče někde poblíž. Kolem dokola téhle vody jsou větve tak husté, že není vidět jediný kámen a&#160;stěží někde okraj břehu, a&#160;větve jako kdyby čněly rovnou z&#160;vody. Stromy, které tu stojí, jsou dílem jehličnany, které se svou vážností mísí do veselí, co spočívá na haluzích, na listí a&#160;na korunách listnatých stromů, které tvoří převážnou část lesíku. Hlavně se tu vyskytuje olše, javor, buk, bříza a&#160;jasan. Mezi stromy hojně bují křoviny. Potok na hostitelově olšové louce vděčí za svou existenci právě tomuhle jezeru; ale ježto se jezero živí pramennými přítoky, potok, jenž z&#160;něho vytéká, bývá často suchý tak, že člověk může přejít po kamenech, které z&#160;něho trčí, a&#160;vůbec si nesmočí podrážky. Tam kde vytéká z&#160;jezera, postavili malou chatrč, jejímž hlavním účelem je, aby ti, kdo se chtějí v&#160;jezeře vykoupat, mohli se v&#160;ní svléci. Dno jezera se i&#160;se svými krásnými oblázky svažuje do hloubky tak zvolna, že člověk může jít poměrně daleko dopředu a&#160;vychutnávat si vlnící se vodu, a&#160;nepozbude pod nohama dna. I&#160;k&#160;tomu, aby se člověk naučil plavat, je tahle končina nadmíru vhodná, protože na všech místech má člověk pod nohama dno a&#160;může se bez rozpaků oddávat procvičování. Dál směrem do jezera začíná se území těch, kdo už jsou zcela pány svých paží a&#160;jejich pohybů. Gustav v&#160;létě téměř obden s&#160;Eustachem anebo s&#160;někým jiným a&#160;občas i&#160;s&#160;mým hostitelem chodil k&#160;jezeru, aby si v&#160;něm zaplavali. Tahle činnost, jakož i&#160;další tělesná cvičení a&#160;pohyb, jež mu v&#160;Růžovém domě nařídili konat, skýtaly mu zřejmě nesmírné potěšení. Můj hostitel velice dal na tělesné cviky, ježto ty jsou pro vývoj a&#160;pro zdraví nevyhnutelně potřebné. Chválil si tato cvičení velice u&#160;Řeků a&#160;u&#160;Římanů, ty dva národy výjimečně ctil. To je přece nasnadě, říkával, že tak jako neduh tělesný mění ducha na cosi jiného, než čím je, když je tělo zdravé, tělo silné a&#160;vysoce vyvinuté tvoří základ ke všemu tomu, čemu se říká „zdatný“ a&#160;„srdnatý“. U&#160;starých Římanů valnou většinu jejich úspěchů v&#160;dějinách a&#160;jejich někdejší zdárné existence je třeba hledat právě v&#160;péči o&#160;tělo a&#160;o&#160;jeho rozvoj. Jejich zdárná existence také trvala pouze tak dlouho, dokud rozumně pěstovali tělesná cvičení. V&#160;nových školách se tahle péče až příliš zanedbává, ačkoliv by měla být u&#160;nás o&#160;to nezbytnější, že u&#160;žáků nacpaných do dusných a&#160;horkých místností beztak povstávají neduhy, jaké těm, kdo pobývají na volném povětří, jsou zcela neznámé. Proto ani duševní síly u&#160;novodobých žáků nejsou rozvinuty tak, jak by být měly a&#160;jak jsou vskutku rozvinuté u&#160;dětí, které se toulají po lese a&#160;po polích, arci na úkor vloh výsostnějších. Odtud pramení i&#160;jistý díl zchátralosti a&#160;zahálčivost našich časů. Teď, když jsem měl hodně volného času, chodíval jsem s&#160;Gustavem pilně do lesíka, a&#160;ježto jsem v&#160;plavání vládl značnou dovedností, viděl ve mně vzor, jímž se může řídit, a&#160;naučil se obratnosti a&#160;vytrvalosti ještě víc, než by ji byl zvládal i&#160;beze mne.</p>
			<p class="MLP_text ParaOverride-1">Gustav vůbec projevoval ke mně náklonnost čím dál větší. Možná tu nejprve, jak jsem si to myslel už dříve, zapůsobila okolnost, že jsem mu věkem nebyl tak vzdálen. K&#160;tomu se možná přidalo, že ač jsem byl vychováván velice osaměle a&#160;uzavřeně, uchoval jsem si na sobě dětské znaky mnohem hlouběji do pozdějších let než jiní lidé, ač ti byli se mnou stejného věku, a&#160;konečně mohlo působit i&#160;to, že jak jsem teď neměl co na práci, nacházel jsem s&#160;ním daleko více styčných bodů, než tomu bývalo, když jsem pobýval v&#160;Růžovém domě dřív.</p>
			<p class="MLP_text ParaOverride-1">Psal jsem teď na Strázném dvoře více dopisů než jindy, četl jsem si v&#160;knihách spisovatelů, prohlížel si všechno kolem sebe, toulal se často daleko po kraji; ale tenhle způsob života mi byl záhy na obtíž, a&#160;pátral jsem po něčem, co by mě zaujalo hlouběji. Literáti jako to nejušlechtilejší, s&#160;čím jsem se teď setkával, probudili ve mně znovu malířské sklony. Uvedl jsem své kreslicí náčiní a&#160;veškeré potřeby k&#160;malování do náležitého stavu a&#160;znovu se začal pocvičovat v&#160;krajinomalbě. Podle nálady jsem maloval tu kus oblohy, tu zas oblaka, vršky s&#160;obilím a&#160;podobně. Nevynechával jsem ani lidské postavy a&#160;pokoušel se o&#160;jejich detaily. Pokoušel jsem se zvěčnit na plátně tvář zahradníka Šimona a&#160;jeho manželky. Ti oba měli z&#160;toho všeho velikou radost a&#160;já jim obrazy dal do jejich pokoje, poté co jsem objednal hezké rámy, a&#160;v&#160;době, než dorazily, namaloval jsem si kopie hlav do svých desek. Maloval jsem ruce anebo poprsí rozličných lidí, kteří se vyskytovali v&#160;Růžovém domě anebo na šafářském dvoře. Poprosit svého hostitele anebo Eustacha nebo Gustava, aby mi posloužili jako objekt pro mé umělecké snažení, k&#160;tomu jsem neměl odvahu, protože mé úspěchy byly pořád ještě zhola nevýznamné.</p>
			<p class="MLP_text ParaOverride-1">Gustav se ze všech nejvíc zajímal o&#160;tyhle věci. Tak jako v&#160;minulém roce maloval se mnou nábytek, pokoušel se o&#160;to letos i&#160;u&#160;krajin. Jeho pěstoun a&#160;jeho učitel kreslení neměli nic proti tomu, ježto jeho tělesná cvičení tím nijak netrpěla a&#160;svazek mezi mnou a&#160;jím se tím jen ještě upevnil, a&#160;to můj hostitel zřejmě neviděl nerad, a&#160;ježto koneckonců mladík neměl nikoho, ke komu by upínal své přátelské city, jež se obvykle probouzejí v&#160;jeho letech a&#160;pozvolna se zaměřují na ten nebo onen objekt. Když se mu pod rukama v&#160;líbezných barvách zrodil strom, kámen, hora, potůček, jezírko, měl vždy nevýslovnou radost. U&#160;Eustacha vídal většinou jen kresby staveb a&#160;nábytku, a&#160;Roland ze svých cest vozil také jenom něco podobného. To, co měl jeho pěstoun z&#160;krajin rozvěšeno ve své obrazové sbírce, kde mohl vidět tak zelené stromy, bílá oblaka, modré hory, nikdy nenahlížel z&#160;hlediska vzniku, ty věci tu prostě byly, tak jako tu jsou i&#160;jiné věci, dům, obilní vrch, hora, vzdálená kostelní věž, a&#160;nenapadalo ho, že by byl s&#160;to ztvárňovat i&#160;takové objekty. Na procházkách mluvil o&#160;tom, jak se vyklenuje tenhle strom, jak je oblá tamhleta hora, a&#160;vyprávěl mi, že se mu často zdává o&#160;kreslení. Dovolili mladíkovi, aby se mnou chodil i&#160;dál od Růžového domu. Jeho práci zařídili tak, když ji bude muset přerušit, aby z&#160;toho nepovstala škoda. Zato se mu značně upevnilo zdraví a&#160;tělesná otužilost. Nezřídka jsme byli pryč několik dnů a&#160;Gustav byl vždycky velmi rád, když jsme večer po lehké večeři v&#160;tom nebo onom hostinci odešli do svého pokoje a&#160;on se mohl z&#160;okna dívat na neznámou krajinu, když si postavil tlumok a&#160;své cestovní věci na stůl a&#160;pak si na hostinskou postel natáhl znavené údy. Zdolávali jsme vysoké hory, šplhali jsme po skalních stěnách, putovali jsme podél hučících potoků a&#160;plavili se po jezerech. Gustav sílil a&#160;to se viditelně projevovalo, kdykoliv jsme se vrátili z&#160;nějaké té horské výpravy&#160;– protože téměř vždy jsme se vydávali do hor&#160;–, líce měl opálené, jako kdyby užuž měly zčernat, kučery mu vrhaly stín na tmavé čelo a&#160;velké čilé oči mu z&#160;tváře zářily. Nevím, co v&#160;mém nitru působilo, že jsem cítil takovou náklonnost k&#160;tomu mladíkovi, který svým duchem byl přece pořád ještě pouhý chlapec, kterého jsem musel poučovat o&#160;nejprostších věcech dennodenní zkušenosti, zejména pokud tu šlo o&#160;záležitosti našeho putování, a&#160;on mi ve své duši nemohl poskytnout nic, čím bych se zdokonalil a&#160;povznesl; to jsem se jen na něm den co den víc a&#160;víc učil vidět, milovat a&#160;ctít obraz svrchovaně dokonalé dobroty a&#160;ryzosti.</p>
			<p class="MLP_text ParaOverride-1">Několikrát jsem si i&#160;vyšel k&#160;Hlásnému jezeru. V&#160;minulém roce jsem začal na různých místech proměřovat jeho hloubku, abych nějak znázornil představu, kde hory, jež jezero obklopují, pokračují zjevně i&#160;pod hladinou a&#160;pouze je tlumí tmavší odstín. Znovu se dostavil onen vábivý pocit, jaký způsobilo to, že jsem se do té práce pustil, a&#160;já pokračoval podle plánu v&#160;měření, abych jezero přesněji prozkoumal, a&#160;představu tak vystřídala větší jistota. Několikrát šel se mnou Gustav a&#160;pracoval s&#160;muži, které jsem najal, řídili loď, vyhazovali lana, chystali háky, po nichž klouzaly zátěže, anebo dělali cokoliv dalšího, co se ukázalo jako nezbytné.</p>
			<p class="MLP_text ParaOverride-1">Působilo mi obzvláštní radost, že jsem se postupně učil stále lépe postihovat jemnosti lidské tváře, zejména, a&#160;to mi dřív bylo zvláště zatěžko, když se mihl lehký nádech barvy po jemně oblých dívčích lících, na nichž se nejevila nijaká proměna, a&#160;jež přesto byla tak různotvárná. Nejraději jsem měl pokusy, kdy jsem se snažil zpodobit na plátně líbeznost, bezúhonnost, šibalskost, jak se jevila na nejednom mladém děvčeti z&#160;venkova a&#160;z&#160;hor.</p>
			<p class="MLP_text ParaOverride-1">Jednoho večera, kdy blesky ozařovaly téměř celý obzor a&#160;já šel ze zahrady k&#160;domu, dveře, které vedly k&#160;chodbě s&#160;amonitovým mramorem, k&#160;širokému mramorovému schodišti a&#160;k&#160;mramorové síni, našel jsem dokořán. Dělník, který byl poblíž, řekl mi, že nejspíš prošel dveřmi pán, že bude pravděpodobně v&#160;kamenné síni, do té že rád zajde, pokud je na nebi bouřka, a&#160;že dveře možná proto zůstaly otevřené, aby Gustav, kdyby přišel, mohl také jít nahoru. Nahlédl jsem do mramorové chodby, uviděl jsem za prahem několikeré plstěné papuče a&#160;rozhodl jsem se, že také zajdu do kamenné síně a&#160;podívám se po svém hostiteli. Obul jsem si jedny papuče, které mně padly, a&#160;prošel chodbou s&#160;amonitovým mramorem. Došel jsem k&#160;mramorovému schodišti a&#160;zvolna šel po něm vzhůru. Dnes na něm neležel žádný běhoun, celé se tu skvělo ve svém jemném lesku a&#160;vždycky se ještě víc rozzářilo, když blesk proťal oblohu a&#160;skleněným zastřešením, které bylo nad schodištěm, prošlehl dovnitř. Tak jsem došel až doprostřed schodiště, kde je přerušuje a&#160;rozšiřuje jakási hala a&#160;v&#160;ní se tyčí socha z&#160;bílého mramoru. Bylo to ještě světlo takové, že bylo vidět všechno ve zřetelných obrysech a&#160;jasných stínech. Pohlédl jsem na sochu, a&#160;připadala mi dnes docela jiná. Ta dívčí postava, sličně ztvárněná, tak jak ji dokáže vymyslet umělec, představit si ji obraznost anebo jak ji může tušit propastná hlubina srdce, stála tu na nízkém podstavci, který byl spíše jakýsi schod, jako kdyby na něj vystoupila, aby se mohla rozhlédnout. Nebyl jsem s&#160;to brát se dál, a&#160;pozorněji jsem se zadíval na tu postavu. Připadalo mi, jako kdyby ji vytvořil nějaký pohan. Hlava se tyčila na šíji, jako kdyby na ní rozkvétala. Šíje se poněkud, až to nebylo téměř postřeh­nout, skláněla dopředu a&#160;dopadalo na ni zvláštní světlo, jakým oplývá pouze mramor a&#160;které sem vysílalo silné sklo, jež zastřešovalo schodiště. Tvar vlasů, které pouze jemně spořádané spadaly na šíji, dělil ji prchavým stínem, a&#160;světlo jím bylo ještě půvabnější. Čelo bylo čisté a&#160;lze pochopit, že něco takového lze vytvořit pouze z&#160;mramoru. Nevěděl jsem, že lidské čelo je tak krásné. Připadalo mi tak nevinné, a&#160;přitom je to sídlo vznešených myšlenek. Pod tímhle trůnem byla jasná líce, klidná a&#160;vážná, pak ústa, nastrojená tak jemně, jako kdyby snad pronášela cosi rozumného anebo zpívala krásné písně, a&#160;přesto byla tak navýsost laskavá. Ten celek uzavírala brada jak nějaká klidná hranice. Že se ta postava nehýbala, to jako kdyby působila ta přísná, významem kypící obloha, jež se s&#160;dalekými, utkvělými bouřkami prostírala nad skleněnou střechou a&#160;zvala k&#160;rozjímání. Ušlechtilé stíny jak nějaké půvabné vánky pozvedaly jemně zářící hruď, a&#160;pak už až ke kotníkům byl pouze háv. Pomyslel jsem na Nausikau, jak stojí u&#160;bran zlaté síně a&#160;říká toto Odysseovi: „Cizinče, až dojdeš do své země, vzpomeň si na mě.“ Jedna paže byla svěšená a&#160;v&#160;prstech držela jakousi hůlku, druhá byla zčásti zahalena rouchem, jež trochu nadzvedala. Šat byl spíš krásně se vinoucím zahalením než oděvem, jejž zhotovili podle běžného střihu. Prozrazoval ryzí, celistvou postavu, byl co do látky věrně vytvořen tak, až by člověk měl za to, že jej lze složit a&#160;zasunout do skříně. Jednoduchá stěna z&#160;šedého amonitového mramoru bílou postavu ještě podtrhávala a&#160;vymaňovala ji výrazně z&#160;okolí. Kdykoliv se zablesklo, sneslo se na ni růžově rudé světlo a&#160;poté se znovu zaskvěla dřívější barva. Pomyslel jsem si, jak je dobře, že tu sochu nepostavili někam do pokoje, protože tam jsou okna, kudy nahlíží dovnitř leccos všedního a&#160;kudy dovnitř proudí zmatená světla, ale že ji umístili do prostoru, který je tu jen pro ni, kterému se dostává světla seshora a&#160;obklopuje sochu jakýmsi soumračným jasem jako svatostánkem. Takový prostor ani nemohl být něčím pro každodenní potřebu a&#160;bylo nadmíru vhodné, že stěny kolem dokola obložili drahocenným kamenem. Měl jsem pocit, jako kdybych stál u&#160;nějaké živoucí mlčenlivé bytosti, a&#160;téměř mě děsilo, že se ta dívka každou chvíli pohne. Pohlédl jsem na tu postavu a&#160;několikrát jsem uviděl, jak se na ní střídají narudlé blesky a&#160;šedavě bílá barva. Dlouho jsem na ni pohlížel, pak jsem šel dál. Kdyby bývalo bylo lze v&#160;těch plstěných papučích našlapovat ještě lehčeji, byl bych to udělal. Zvolna jsem po blyštivých mramorových schodech dokráčel nehlučně až do kamenné síně. Dveře do ní byly zpola otevřené. Vešel jsem dovnitř.</p>
			<p class="MLP_text ParaOverride-1">Můj hostitel v&#160;síni vskutku byl. Chodil sem a&#160;tam po vyleštěné podlaze v&#160;lehkých střevících s&#160;podrážkou, která byla ještě měkčí než plst. Když mě uviděl přicházet, přikročil ke mně a&#160;zastavil se přede mnou.</p>
			<p class="MLP_text ParaOverride-1">„Viděl jsem, že dveře do mramorové chodby jsou otevřené,“ řekl jsem, „prozradili mi, že nejspíš jste tady nahoře, a&#160;tak se vydal nahoru, abych vás hledal.“</p>
			<p class="MLP_text ParaOverride-1">„To jste dobře udělal,“ opáčil.</p>
			<p class="MLP_text ParaOverride-1">„Pročpak jste mi neřekl,“ zahovořil jsem dále, „že socha, která stojí na mramorovém schodišti, je tak krásná?“</p>
			<p class="MLP_text ParaOverride-1">„A&#160;kdo vám to teď řekl?“ zeptal se.</p>
			<p class="MLP_text ParaOverride-1">„Sám jsem ji viděl,“ odpověděl jsem.</p>
			<p class="MLP_text ParaOverride-1">„Nu tak to teď asi víte o&#160;to jistěji a&#160;jste o&#160;tom přesvědčen ještě skálopevněji,“ opáčil, „než kdyby vám to byl někdo jen tak tvrdil.“</p>
			<p class="MLP_text ParaOverride-1">„Chovám přesvědčení, že to sochařské dílo je velmi krásné,“ odpověděl jsem, a&#160;opravil jsem se tak.</p>
			<p class="MLP_text ParaOverride-1">„Jsem přesvědčen tak jako vy, že to dílo je velice významné,“ řekl můj hostitel.</p>
			<p class="MLP_text ParaOverride-1">„A&#160;proč tedy jste o&#160;něm se mnou nikdy nemluvil?“ zeptal jsem se.</p>
			<p class="MLP_text ParaOverride-1">„Protože jsem si myslel, že si sochu po nějaké době sám prohlédnete a&#160;seznáte, že je krásná,“ odpověděl.</p>
			<p class="MLP_text ParaOverride-1">„Kdybyste mi to byl řekl dříve, byl bych to dříve i&#160;věděl,“ opáčil jsem.</p>
			<p class="MLP_text ParaOverride-1">„Někomu říkat, že je to a&#160;ono krásné,“ odpověděl můj hostitel, „to vždycky neznamená, že se mu krása tím odevzdává. Nejednou si to ten dotyčný může i&#160;myslet. Dojista ovšem se takto umenšuje vlastnictví krásy tomu, kdo by byl beztak na něco takového přišel sám o&#160;sobě. To já u&#160;vás předpokládám, a&#160;proto jsem na vás tak rád počkal.“</p>
			<p class="MLP_text ParaOverride-1">„Ale co jste si nejspíš o&#160;mně celý ten čas myslel, když jsem tu sochu možná viděl, a&#160;mlčel o&#160;ní?“ zeptal jsem se.</p>
			<p class="MLP_text ParaOverride-1">„Myslel jsem si, že jste člověk opravdový,“ řekl, „a cenil jsem si vás víc než ty, kdo mluví o&#160;nějakém díle a&#160;nejsou o&#160;něm přesvědčeni, anebo než ty, kdo je chválí, protože slyšeli, jak ho chválí jiní.“</p>
			<p class="MLP_text ParaOverride-1">„A&#160;kdepak jste tu skvělou sochu vzal?“ zeptal jsem se.</p>
			<p class="MLP_text ParaOverride-1">„Pochází ze starého Řecka,“ odpověděl, „a její historie je podivuhodná. Mnoho let stála v&#160;jedné prkenné boudě u&#160;Cumy v&#160;Itálii. Její spodní část byla zakrytá dřevem, protože místo, kde stála a&#160;které bylo dílem otevřené a&#160;dílem zakryté, používalo se na házení míčů a&#160;ty nezřídka padaly na tu boudu. Proto se na sochu od hrudi dolů nasadila jakási ochrana a&#160;ta míče chytře odrážela dolů; postava nad tím ochranným krytem vypadala jako bysta. Do té místnosti, jež sestávala dílem z&#160;prken, dílem ze zdí, nanosili ještě další postavy, malého Herkula, několik hlav a&#160;jednoho starobylého býka vysokého tak na tři stopy; to místo se totiž používalo i&#160;k&#160;tanci a&#160;tam, kde nebyly žádné stěny, ohraničovaly je různé popínavé rostliny, také víno, jinde bylo otevřené a&#160;nad myrtami, vavříny, duby hledělo na modré hory a&#160;na jasnou oblohu toho kraje. Pod střechou byly jenom části toho prostoru, zvláště tam, kde stály ony postavy. Ty měly nad sebou stříšky jak ty roztomilé destičky, co nosí italské dívky na hlavách. Ostatní prostor krylo stanoví oblohy. Příznivá náhoda mě přivedla do Cumy a&#160;na ono míčové prostranství, na němž se zrovna bavila mládež. K&#160;večeru, když odešli domů, prohlédl jsem si hradby, jež tvořily zbytky starých umných staveb, a&#160;postavy, které byly všechny ze sádry, tak jak se obvykle v&#160;Itálii napodobují podle starých vzácných uměleckých děl. Herkula jsem znal zvláště dobře, jenže tady byl ztvárněn daleko menší. Dívčí poprsí&#160;– tu postavu jsem pokládal za dívku&#160;– jsem neznal; ale líbilo se mi velice. Když jsem se vyslovil, že tohle prostranstvíčko je na přepůvabném místě, řekla majitelka, vpravdě starořímská sibyla, že to tu zakrátko bude ještě hezčí. Její syn, který si vydělal peníze obchodem, promění to prostranství na sloupovou síň, budou tu všude stát stoly a&#160;budou se sem chodit bavit vznešení přátelé. Ty postavy musí pryč, protože nejsou stejné a&#160;protože jsou mezi nimi lidé i&#160;zvířata, její syn že už objednal velmi krásná díla ze sádry a&#160;ta že jsou všechna stejně velká. Zavedla mě k&#160;onomu děvčeti a&#160;skulinou mezi prkny mi ukázala, že dívka je tu vyvedená v&#160;celé postavě, a&#160;tedy ostatní věci že notně přečnívá. Proto se na horní okraj trámků, jimiž je postava obstavena, upevnil dřevěný pomalovaný podstavec, z&#160;něhož vrchní část těla shlíží jako poprsí. Tak se ta věc uvedla v&#160;soulad s&#160;ostatními. Zeptal jsem se, kdy že sem její syn přijde a&#160;kdy celá přestavba začne. Když mi to pověděla, odešel jsem. V&#160;době, kdy jak mi to starucha řekla, ono místo se začalo přebudovávat, dostavil jsem se na prostranství znovu. Zastihl jsem tam vdovina syna&#160;– starucha byla vdovou&#160;–, a&#160;už se s&#160;přestavováním začalo. Staré půvabné kusy hradeb se zčásti strhly, a&#160;materiál z&#160;nich se vršil do vrstev, aby se po­užil na novou stavbu. Popínavé rostliny a&#160;réva se vyklučily, křoviny před prostranstvím zlikvidovaly a&#160;tam, kde rostly, půda se urovnala, aby se tam mohl vysadit trávník. Na jižní straně se už budovaly zděné podstavce a&#160;na nich se měly vztyčit cihlové sloupy. Dívčina postava, z&#160;níž sňali trámkové obložení, ležela v&#160;jedné kůlně, do níž se z&#160;valné většiny ukládalo stavební nářadí. Vedle postavy spočíval Herkules, býk a&#160;hlavy, které, jak jsem teď viděl, zpodobovaly staré Římany. Líbila se mi nadmíru i&#160;zbývající část dívčiny postavy, která předtím nebyla vůbec vidět; nebyla nijak vážně poškozená, a&#160;vyjednal jsem si, že si sochu koupím, ježto ty věci byly v&#160;té prkenné boudě, aby se prodaly. Avšak prodejce řekl, že z&#160;celého souboru jednotlivě nic neprodá, a&#160;musel jsem si koupit i&#160;býka, Herkula a&#160;hlavy. Částka za to zboží nebyla malá, ježto můj partner dobře věděl, jak je socha krásná, a&#160;využil toho; ale já jsem se s&#160;ní smířil. Dal jsem zhotovit bedny a&#160;v&#160;nich jsem to všechno dal odvézt. Býka, Herkula a&#160;hlavy jsem v&#160;Itálii prodal za nepatrně peněz, dívčí postavu jsem pečlivě zabalenou, tak aby sádra neutrpěla újmu, poslal tam, kde jsem tehdy pobýval; název toho místa vám teď neřeknu, bylo to malé městečko na úpatí hor. Už tehdy mně bylo nápadné, že částka za převoz té sochy je hodně vysoká a&#160;že byly stížnosti na její váhu; já to ovšem pokládal za italskou lest, aby ze mě, z&#160;cizince, vymáčkli trochu víc. Když jsem se však vrátil do Německa a&#160;jednoho dne socha, ač jsem se u&#160;dobře mi známého zasilatele postaral o&#160;pečlivé zabalení a&#160;o&#160;převoz, dorazila na Strázný dvůr, sám jsem se mohl přesvědčit, jak je ta zásilka neobvykle těžká. Ježto prkenné bednění, v&#160;němž socha byla, tak těžké být nemohlo, napadlo mě i&#160;Eustacha, který tehdy byl už na Strázném dvoře, že socha možná nějak zvlhla a&#160;tou vlhkostí utrpěla. Dali jsme sochu postavit do dřevěné chaty, kterou jsem dal zbudovat před vchodem do zahrady, aby se do ní socha jednak postavila, jednak aby se tam vyčistila od spousty špinavých skvrn, jež na sobě měla z&#160;minulého stanoviště. Když se tam zbavila prken a&#160;všeho dalšího zahalení, viděli jsme, že se naše obava nepotvrzuje. Socha byla tak suchá, jak suchá jen sádra může být. Uvedli jsme postupně v&#160;chod veškeré zařízení, s&#160;jehož pomocí se socha dopravila do blízkosti skleněné stěny chaty na otočnou plošinu, aby ji bylo lze pohodlně prohlédnout a&#160;vyčistit. Když už stála na plošině a&#160;my se přesvědčili, v&#160;jakém je stavu, dali jsme se do její prohlídky. Eustach byl uchvácen její krásou a&#160;upozorňoval mě na leccos, co mi na tanečním a&#160;míčovém prostranství u&#160;Cumy a&#160;posléze v&#160;oné stavební kůlně uniklo. Tady arci socha byla umístěna daleko výhodněji, ježto na ni čistými tabulkami skleněné stěny dopadalo jasné světlo a&#160;bylo jasně patrné veškeré tvarové klenutí a&#160;vzepětí. Když jsme došli přesvědčení, že do domu přibylo vzácné dílo, rozhodli jsme se ihned se dát do jeho očisty. Měli jsme v&#160;úmyslu, že tam, kde špína jen volně spočívá na povrchu a&#160;ustoupí čisté vodě a&#160;štětce, že také použijeme pouze vodu a&#160;štětku. Vposled pomůže lehké zabílení a&#160;jemné vyhlazení. Rozhodlo se, že na silnější znečištění se použije nůž a&#160;pilník; pouze bude třeba dbát nejvyšší opatrnosti a&#160;raději ponechat drobnější znečištění, než by se sádra nějak viditelně přetvořila. Eustach podnikal pokusy, když jsem byl u&#160;toho, a&#160;já mu jeho postup schvaloval. Vzápětí se započalo s&#160;čištěním a&#160;nadále se v&#160;něm pokračovalo. Jednoho dne přišel Eustach za mnou a&#160;říkal, že mě musí upozornit na něco zvláštního. Na lopatce narazil jemným nožem na materiál, který nemá jalovost sádry, nůž po něm klouže a&#160;téměř jako kdyby se jím ta látka neznatelně rozeznívala. Kdyby to nebylo tak nepravděpodobné, prý by až řekl, že ten materiál je mramor. Sešel jsem s&#160;ním do té boudy. Ukázal mi to místo, byla to část sochy, kterou se postava, pokud ji pokládali, často dotýkala země, a&#160;proto, a&#160;také dílem protože se ta postava posílala tam a&#160;onam, to místo bylo ošoupanější než místa jiná. Přejel jsem nožem po té partii, nechal ji rozeznít a&#160;i já jsem měl pocit, že tu mám co dělat s&#160;mramorem. Protože místo, na němž jsme prováděli ty pokusy, bylo přece jen příliš do očí bijící, abychom to mohli zkoušet dál a&#160;posléze je třeba i&#160;zhyzdili, rozhodli jsme se znovu to zkusit na nějakém nenápadnějším. Na patě levé nohy chyběl drobný kousíček, ten se tak jako tak musel doplnit sádrou, tam jsme se odhodlali pátrat. Otočili jsme sochou na plošině tak, abych jasné světlo dopadalo na onu mezeru na patě. Ukázalo se, že vedle té malé prohlubně je volný kousíček sádry a&#160;při sebemenším doteku určitě odpadne. Přiložili jsme tam nůž, ten kousek odskočil, a&#160;pod ním na povrchu teď obnaženém bylo cosi, co nebyla sádra. Oči říkaly, že je to mramor. Vyňal jsem zvětšovací sklo, za pomoci zrcadla jsme na to místo svedli třpytivé světlo, pohlédl jsem na ně sklem, a&#160;vstříc mi zajiskřily krystalky bílého mramoru. Eustach se rovněž podíval čočkou, zkoušeli jsme na té partii ještě leccos jiného a&#160;zjistili jsme beze vší pochyby, že zkoumaná plocha je mramor. Abychom buď tu neuvěřitelnou věc beze zbytku dokázali, anebo svůj názor vyvrá­tili, pustili jsme se teď do zkoumání na dalších místech. Začali jsme tam, kde byl povrch buď jak buď poněkud poškozený, a&#160;postupně přešli jinam. Nakonec jsme už nijak pečlivě nedbali opatrnosti, kterou jsme si na začátku uložili, a&#160;došli k&#160;výslednému poznatku, že na četných místech pod sádrou je ta socha z&#160;mramoru. Byl tedy pochopitelný závěr, že na všech dalších místech, která jsme nezkoumali, je na mramor nanesena sádra. Domnívali jsme se tak v&#160;neposlední řadě i&#160;proto, že socha byla tak těžká. Jakou náhodou anebo jakým počínáním se té mramorové soše dostalo sádrového povlaku, to jsme si vysvětlit nedovedli. Nejpravděpodobnějším se nám zdálo, že to někdy udělal nějaký majitel, aby nějaký neznámý nepřítel, který možná ohrožoval jeho příbytek a&#160;umělecká díla v&#160;něm, neodnesl si tu sochu, protože je z&#160;drahocenného materiálu. Protože si nepřítel sochu přece jen vzal anebo protože se vyskytla nějaká jiná překážka, povlak už nebylo možné snést a&#160;vzácné jádro na neuvěřitelnou spoustu let uvázlo v&#160;tom nekvalitním pouzdru. Od temene hlavy jsme sádru začali postupně odstraňovat. Dílem, to byla ta hrubší část práce, dělo se to nožem, dílem, to ke konci, používali jsme štětku a&#160;vodní rozpouštědlo. Tak jsme se posunovali po soše od hlavy dolů a&#160;všude a&#160;všechno byl mramor. Díky sádře byl mramor uchráněn vší nevlídnosti potomních časů, takže do sebe nenasál kalnou vodu z&#160;půdy ani jiné nečistoty a&#160;byl čistší než kterýkoliv mramor ze starých dob, jaký jsem kdy viděl, ba byl bílý tak, jako kdyby tu sochu někdo zhotovil teprve docela před nedávnem. Když jsme odstranili veškerou sádru, povrch, který vzhledem k&#160;velejemným pozůstatkům povlaku byl přece jenom drsný, se měkkými vlně­nými hadříky tak dlouho vyhlazoval, až se ukázal zářivý mramor a&#160;působením světla a&#160;stínu se daly vnímat i&#160;velejemné a&#160;přepůvabné záchvěvy. Teď byla socha ještě mnohem krásnější, než když se oku jevila v&#160;sádře, a&#160;Eustacha i&#160;mne uchvátil obdiv. Že socha nepochází z&#160;nové doby, nýbrž náleží národu starých Řeků, poznali jsme záhy. Viděl jsem už hodně soch ze starých pohanských dob a&#160;mezi nimi i&#160;ty, které se velebily jako nejkrásnější, a&#160;proto jsem uměl porovnávat je a&#160;díla středověká i&#160;ta z&#160;doby nové. Přivezl jsem na Strázný dvůr předtím veškerá vyobrazení starověkých soch, která se dala získat, takže jsem mohl nyní porovnávat, a&#160;i Eustach, ačkoliv ten nikdy moc skutečných soch neviděl, byl schopen udělat si úsudek. Po velmi dlouhém a&#160;velmi bedlivém průzkumu jsme se přiklonili pevně k&#160;názoru, že socha má původ ve starověkém Řecku. Za tohoto zkoumání, v&#160;jehož rámci jsme dokonce podnikli i&#160;několik cest, abychom pak měli větší jistotu, naučili jsme se natolik poznávat znaky starých a&#160;nových sochařských děl, až jsme nabyli přesvědčení, že dokážeme nejlepší díla té i&#160;oné doby rozpoznat hned poté, co si je prohlédneme. Co je špatné, to se co do doby vzniku zjišťuje arci obtížněji. Je zajímavé, že naprosto bezcenné starověké věci se nám do rukou vůbec nedostaly. Buď něco takového ani nevznikalo, anebo doba inspirující se uměním něco takového ihned odstraňovala. V&#160;době svých výzkumů jsme se toho o&#160;starém umění hodně naučili. Avšak od koho a&#160;z&#160;jakého období naše socha pochází, to jsme vypátrat nedokázali. Tolik ovšem bylo jisto, že ji nelze zařadit do doby slohově neúprosné a&#160;pochází z&#160;časů ústupnějších. Než jsem však sochu odstranil z&#160;kůlny, v&#160;níž stála, ba než jsem si rozmyslel, kam ji postavím, muselo se stát cosi jiného. Vypravil jsem se do Itálie a&#160;u&#160;Cumy jsem našel toho, kdo mi sochu prodával. Byl s&#160;přebudováním svého prostranství téměř hotov. Ten prostor byla ona novodobá síň, v&#160;jaké několik lidí popíjí sladké červené víno, kde stojí nové sádrové sochy, kolem které roste zelený trávník a&#160;z&#160;níž má člověk krásný výhled. Vyprávěl jsem mu o&#160;tom, jaký jsem učinil objev, a&#160;řekl jsem mu, ať si teď stanoví cenu sochy. Že si ji kvůli tomu může osobně ve vlasti prohlédnout anebo si ji dát prohlédnout. Jemu se ani jedno, ani druhé nezdálo nezbytné, požadoval vzápětí značnou částku, jaká možná vyjadřovala hodnotu takového objektu, jehož cena se v&#160;různých dobách hodně mění. Tehdy jsem přisel k&#160;většímu majetku, který mi připadl díky dědictví, a&#160;projevil jsem ochotu částku složit, jen jsem se chtěl blíže informovat o&#160;původu sochy a&#160;nabýt jistoty, zda můj předchůdce za situace tak změněné má ještě na sochu právo. Mé pátrání mě nedovedlo než k&#160;tomu, že socha je už po několik generací ve vlastnictví rodiny, od níž ji mám já, že tady kdysi stály zbytky staré budovy, že stavení postupně zbourali, že z&#160;vodní nádrže, nízkých sloupových mříží a&#160;dalších věcí z&#160;bílého kamene pálili vápno a&#160;že se ze zbytků budovy a&#160;z&#160;vápna stavěly v&#160;okolí domy. U&#160;rozvalin že bylo soch víc a&#160;ty se prodaly. Na tu bílou dívku s&#160;holí v&#160;ruce kdysi zhotovil opláštění ze dřeva, stran toho že povstala váda co do platby, a&#160;dokument, který dědečka nynějšího vlastníka odsuzoval k&#160;zaplacení, poskytli mi na úřadě k&#160;nahlédnutí a&#160;ke zhotovení ověřeného opisu. Dal jsem si na tu mramorovou sochu ještě u&#160;notáře sepsat kupní smlouvu, opatřil si její opis, složil požadovanou částku a&#160;odjel zase domů. Tam jsme se radili, kam by socha, kterou jsem teď podle všeho práva mohl nazývat svou, měla přijít. Nebylo obtížné takové místo nalézt. Už jsem předtím dal na mramorovém schodišti zbudovat výstupek, který jednak přetíná schody a&#160;tím jim dodává na půvabu, jednak měl sloužit k&#160;tomu, aby na něm jednou stála nějaká socha a&#160;celé schodiště skvostně zdobila. Když jsme místo proměřili a&#160;přesvědčili se, že socha není na to místo příliš vysoká, zhotovil se malý podstavec, na kterém teď stojí, a&#160;postavilo se zařízení, jehož pomocí by se na ono místo dopravila, a&#160;ona se na ně dopravila. Často jsme od té chvíle postávali před tou sochou a&#160;dívali se na ni. Namísto aby její účinek slábl, byl stále větší a&#160;silnější a&#160;ze všech uměleckých objektů, které mám, je mi tenhle nejmilejší. To je vysoká hodnota uměleckých památek starého jasného řeckého světa, nejenom památek výtvarného umění, které ještě máme, ale i&#160;památek literárních, že ve své prostotě a&#160;ryzosti proudí do mysli člověka a&#160;že se z&#160;ní nevytrácejí, když lidský život postupně odplývá, ale ještě ji dále obohacují o&#160;klid a&#160;o&#160;velikost a&#160;svou nenápadností a&#160;řádem strhávají k&#160;obdivu stále většímu. Naproti tomu jsme v&#160;nové době svědky zápolení o&#160;účinek, jaké duši neuchvacuje, nýbrž jaké duše od sebe jako nepravdivé zapuzuje. Přicházelo hodně lidí, aby si sochu prohlédlo, hodně přátel a&#160;znalců starého umění, a&#160;úspěch byl vždy stejný, vážné uznání a&#160;ocenění. Eustach i&#160;já jsme tady ve věcech starého umění hodně pokročili kupředu a&#160;jeden i&#160;druhý jsme od antického umění o&#160;to víc pokročili k&#160;poznávání umění středověkého. Když jsme se vynadívali na tu ryzost, jasnost, rozmanitost a&#160;propracovanost těch starých výtvorů a&#160;přešli k&#160;středověkým, u&#160;nichž v&#160;tomto ohledu vládnou značné vady, viděli jsme tu niternost, mysl samou nepřikrášlenost, plnou víry a&#160;vroucnosti, jaká nás tou svou málem zajíkavostí až dojímá, tak jako nás starověké umění povznáší svým dokonalým výrazem. Kdy vznikla naše socha, o&#160;tom ani ještě dnes nemůžeme tvrdit nic jistého, ani to ne, zda se dostala do Říma s&#160;ostatními z&#160;toho houfu soch, který kdysi stál ve starém Řecku, anebo jestli ji zhotovil mezi Římany nějaký Řek, tak jak se řecké umění, ač ne sdostatek pochopeno, v&#160;oné římské době šířilo po Itálii, dostalo se do sídla některého Římana a&#160;poté přešlo do rukou docela jiného vzdáleného rodu.“</p>
			<p class="MLP_text ParaOverride-1">Když to řekl, odmlčel se a&#160;já se po něm podíval. Když mi to všechno vykládal, chodili jsme sem a&#160;tam po síni. Pochopil jsem, proč chodí do téhle síně, je-li večer bouřka. Jasnými okny nahlíží do místnosti celá jižní obloha a lze zahlédnout i&#160;části oblohy západní a&#160;východní. Na okraji obzoru lze uvidět i&#160;celé pásmo Alp. A&#160;když v&#160;těch místech povstane bouřka&#160;– a&#160;nejkrásnější jsou celé bouřkové hradby anebo valy, když se pokládají na vzdálené hory anebo se táhnou podél jejich hřebene, může se člověk na ně jen tak dívat a&#160;všechno to před ním defiluje. K&#160;chmurnosti oblačných hradeb se přidává chmurnost mramorových stěn, a&#160;že v&#160;síni není nábytek, to ještě prohlubuje osamělost a&#160;velikost. A&#160;když pak už dokonce nastává slabý večerní soumrak, na povrchu mramoru se zrcadlí blesky, a&#160;jak jsme tak chodili sem a&#160;tam, několikrát se ryzí chladný mramor jakoby ponořil do záře, a&#160;v&#160;té výhni se temně tyčily temné pouze dveře anebo ukazovaly své tmavé rámování.</p>
			<p class="MLP_text ParaOverride-1">Zeptal jsem se svého hostitele, jestli vlastní mramorovou sochu už dlouho.</p>
			<p class="MLP_text ParaOverride-1">„Těch let není tak mnoho,“ odpověděl, „ale přesně vám to neřeknu, protože jsem to nepodržel v&#160;paměti. Podívám se do knih a&#160;zítra vám řeknu, jak dlouho v&#160;mém domě socha stojí.“</p>
			<p class="MLP_text ParaOverride-1">„Jistě dovolíte,“ řekl jsem, „abych se na tu sochu díval častěji a&#160;abych si ji postupně vštípil do paměti a&#160;pomalu si ozřejmil, proč že je tak krásná a&#160;jaké to jsou znaky, co na nás tak působí.“</p>
			<p class="MLP_text ParaOverride-1">„Můžete si ji prohlížet, jak často budete chtít,“ odpověděl můj hostitel, „klíč ode dveří k&#160;mramorové chodbě vám velice rád dám, anebo můžete po mramorovém schodišti scházet od chodby k&#160;hostinským pokojům, jen musíte dbát, abyste měl na obutí pořád pohotově plstěné papuče. Teď mám radost, že jsem dal mramorovou chodbu a&#160;schodiště udělat tak, jak jsou udělané. Tenkrát jsem věčně myslel na to, aby se na schodiště postavila socha z&#160;bílého mramoru, aby na ni pokud možno dopadalo světlo seshora a&#160;že stěny kolem ní i&#160;podlaha musí mít tmavší, jemnou barvu. Ta čistá běl&#160;– v&#160;tom prosvětleném šeru schodiště vypadá skoro jako docela čistá&#160;– odráží se velmi zřetelně od okolní tmavší barvy. Pokud však jde o&#160;znaky, podle kterých byste rád poznal krásu sochy, nenajdete žádné. To je právě podstatou nejvýsostnějšího umění obecně, že se nenajdou jednotlivosti ani jednotlivé záměry, o&#160;nichž by se dalo říci: tak tohle je ono výsostné krásno; to celek je krásný, o&#160;celku by člověk rád řekl, že je navýsost krásný; části jsou pouze přirozené. V&#160;tom tkví také moc, jakou umělecká díla působí na ducha s&#160;jednolitým vzděláním, moc, jejíž účinky u&#160;člověka, který stárne, nijak neslábnou, nýbrž naopak rostou, a&#160;proto tomu, kdo je vzdělán v&#160;umění, jakož i&#160;někomu naprosto nezaujatému, pokud je jeho mysl vůbec přístupná půvabu, je nadmíru snadné rozpoznat taková umělecká díla. Vzpomínám si pro tohle své tvrzení na jeden příklad, který je velmi zvláštní. Jednou jsem byl v&#160;jedné síni plné starých soch a&#160;v&#160;ní byla postava mladíka zhotovená z&#160;bílého mramoru, skleslého na sedátku dozadu a&#160;spícího. Do síně přišli venkované, z&#160;jejichž kroje se dalo usuzovat, že žijí v&#160;hodně vzdálené části země. Měli dlouhé kabáty, na botách s&#160;přezkou ulpíval prach z&#160;putování, které možná skončilo teprve toho dne ráno. Když byli blízko onoho mladíka, přikradli se na špičkách až k&#160;němu. Podobného bezprostředního a&#160;hlubokého uznání se kterémukoliv mistrovi málokdy dostane. Kdo však je zaujat určitým směřováním a&#160;dokáže pochopit a&#160;vychutnávat pouze tu krásu, která tkví v&#160;něm, anebo kdo se dopodrobna vžil už pouze do půvabů, jaké přinášejí nová díla, pro toho je velice obtížné chápat taková starověká díla, zdají se mu většinou prázdná a&#160;nudná. Vlastně jste na tom byl také tak. I&#160;když vás nezaujalo nové umění, skýtající pouze jisté stránky, přesto jste příliš hojně a&#160;příliš dlouho vytvářel vyobrazení jistých objektů, zvláště objektů vašeho vědeckého usilování na to, aby si vaše oči na něco takového nezvykly, vaše mysl necítila náklonnost k&#160;něčemu takovému a&#160;čile a&#160;se stejnou láskou se pouštěla do něčeho jiného, co se vyskytuje ve směru jiném, anebo spíše co se nenajde v&#160;žádném směru nebo se najde ve všech. Vůbec jsem nepochyboval, že dospějete k&#160;takové všeobecnosti, protože máte v&#160;sobě krásnou schopnost, kterou ještě nic nesvedlo na scestí a&#160;jež usiluje o&#160;naplnění; ale nikdy bych si nepomyslel, že se to stane tak brzy, kdyžtě jste se stále ještě příliš energicky, ač v&#160;oné etapě nanejvýš chvályhodně, upínal k&#160;jednotlivostem. Měl jsem za to, že vás nějaký velký obecný lidský cit, jenž se vás zmocní, dovede ke stanovisku, na jakém jsem vás teď zastihl.“</p>
			<p class="MLP_text ParaOverride-1">Hodnou chvíli jsem na to, co k&#160;posledku vyslovil můj hostitel, nedokázal odpovědět. Mlčky jsme chodili síní sem a&#160;tam a&#160;bylo ticho o&#160;to větší, že naše chodidla opatřená měkkými podrážkami na lesknoucí se podlaze nevyvozovala sebemenší zvuk. Občas pod námi a&#160;kolem nás po těch zrcadlových plochách prošlehl blesk, hrom uvnitř zahřmíval, skoro jako kdyby okna byla dokořán, a&#160;v&#160;horách anebo v&#160;rozvalinách anebo kdesi v&#160;povětří nad krajem se vzdouvala oblaka v&#160;širém prostoru, jemuž vládla okna síně.</p>
			<p class="MLP_text ParaOverride-1">Konečně jsem řekl, že si teď vzpomínám, jak otec častokrát vyslovoval názor, že v&#160;krásných uměleckých dílech musí být klid v&#160;pohybu.</p>
			<p class="MLP_text ParaOverride-1">„To je obvyklý umělecký výraz,“ opáčil můj hostitel, „nicméně i&#160;bez něho by to tak bylo. Pojmem pohyb se obvykle rozumí hybnost. Pohyb výtvarné umění, a&#160;o&#160;něm tu vlastně mluvíme, znázornit vůbec nedokáže. Ježto umění zpravidla&#160;– a&#160;i krajina vzdor strnule se tyčícím horám je se svými pohybujícími se oblaky a&#160;se svým rostlinným zdobením umělci čímsi, co dýchá; protože jinak je pro něj cosi strnulého&#160;– zpodobuje živé bytosti, lidi, tvory, rostliny, musí tyhle objekty zpodobovat tak, aby se divákovi zdálo, že se snad v&#160;příští chvíli pohnou. Uvedu tu zase jeden příklad ze starověku. Všechny látky, do nichž se lidé oblékají, podle pohybů, jimž se různí lidé zhusta oddávají, nabývají různých tvarů. Jeden můj přítel poznal jistého starého, proslulého a&#160;znamenitého herce při příležitosti, kdy mohl vidět pouze kus jeho šatů. Když se tvarování látek, které se projevuje většinou v&#160;řasení, zpodobuje podle skutečnosti, ne podle nějakého svévolného uspořádání, které se používá na loutkách podle obvyklých zákonů krásna, pak v&#160;těchto zpodobených výtvorech tkví za prvé jistá zvláštnost a&#160;jedinečnost, jež objekt staví smyslům na odiv, a&#160;za druhé zmíněné ztvárnění vyjadřuje nejenom stav, v&#160;němž v&#160;onom okamžiku je, ale poukazuje i&#160;na minulý stav, v&#160;němž byl bezprostředně předtím a&#160;který je na oněch tvarech dosud patrný, a&#160;zároveň dává tušit stav v&#160;nejbližší budoucnosti, k&#160;němuž ony tvary tíhnou. Tohleto u&#160;rozličných oblečení pro pozorující oko zejména skýtá vjem pohybu a&#160;tím i&#160;zmíněné živosti. Právě to předkové tak často ztvárňovali podle přírody, tohle tak mistrovsky ovládali, kdekoliv uplatňovali nějaký šat, až se zrodilo rčení, že nezpodobují pouze to, co je, nýbrž i&#160;to, co ještě nedávno bylo a&#160;co bude. Proto u&#160;šatů vytvářejí nejenom hlavní části, ale i&#160;příslušné jednotliviny nižšího řádu, a&#160;to s&#160;tak jemným půvabem a&#160;tak přesně, až člověk zapomíná na látku celého díla, a&#160;vidí pouze látku na šatech a&#160;má za to, že ji užuž skládá a&#160;svinuje. Oproti takovémuto ztvárňování leckterý novodobý tvůrce skládá takzvané ušlechtilé záhyby, napodobuje je v&#160;kovu nebo v&#160;mramoru, přitom se pečlivě vyhýbá přílišným podrobnostem, aby nevyvolával nepokoj, a&#160;dociluje toho, že člověk arci vidí sice velké ušlechtilé spousty záhybů, že však u&#160;záhybu převládá látka díla, nikoliv látka šatu, že je vidět mramorový, kovový záhyb, že mysl ochládá a&#160;člověk si myslí, že ten, kdo je do takového šatu oděn, nemůže chodit, protože mu v&#160;tom kovový záhyb brání. Jako je tomu u&#160;šatů, je to stejné i&#160;u&#160;těla, jež je oděvem duše, a&#160;přece pouze duše může být objektem, jejž umělec zpodobuje obrazem a&#160;podobenstvím těla. Tady se starověcí tvůrci dávali vést přírodou, a&#160;kdykoliv páchali hřích, jejž přísně vzato musí kárat oko přírodovědného pitvače, nedopouštěli se žádného, jaký by bylo nuceno proklít oko umění nedívající se pohledem tak se upínajícím na látku. Zato jemné zákmity ploch na končetinách ve svých podrobnostech a&#160;jednotlivinách nižšího řádu vyjevují takové ztvárnění a&#160;provedení, že je vidět nejen to, co je teď, ale i&#160;to, co bylo bezprostředně předtím a&#160;co bude poté, že končetiny, jak jsem to říkal už předtím o&#160;šatech, skýtají představu hybnosti a&#160;že žijí. Tak jako u&#160;šatů nejeden novodobý tvůrce i&#160;končetiny vytváří ve větším, obecnějším pojetí, ne tak propracované, aby nebyl křečovitý, a&#160;pak mu svaly vycházejí zhusta jako hladká, křehká, neohebná skleněná tělesa, a&#160;postava se nemůže hýbat. Co jsem tu řekl, to snad poskytne představu o&#160;tom, co se v&#160;umění rozumí pojmem pohyb. To, co se chápe výrazem „klid“, způsobuje především fakt, že každý objekt, který zpodobuje výtvarné umění, je z&#160;bližšího pohledu v&#160;klidu. Jedoucí kočár, pádící kůň, řítící se vodopád, ženoucí se mrak, i&#160;ten šlehající blesk jsou ve zpodobení cosi strnulého, trvajícího, a&#160;umělec pouze prostředky, které jsem tu předtím naznačil, dokáže zpodobit pohyb jako hybnost, jako šálení oka, čímž zároveň svůj objekt vymaňuje z&#160;hranic bezprostředně zpodobované skutečnosti a&#160;dodává mu nesrovnatelně vyššího významu. Ale zpodobovaný pohyb nesmí být příliš násilný, jinak takové nástroje nijak nepomáhají, umělec ztroskotá a&#160;zesměšní se. Například koně, kteří se z&#160;nějaké skály řítí vzduchem, neměli by se malovat jako padající vzduchem&#160;– přinejmenším by tohle zpodobení mělo být spíše rozum uspokojující kresba než obraz uchvacující veškerou schopnost vnímat umění. Proto takový vodopád neustále obnovující svou podobu lze zpodobovat s&#160;daleko menším nebezpečím než nějakou kapalinu, která se lije z&#160;nějaké nádoby, přičemž se obraznost trýzní myšlenkou, že nádoba ne a&#160;ne být prázdná. Káně spočívající na perutích vysoko v&#160;povětří je na obraze vznešené, káně vrhající se na kořist těsně nám před očima může být čímsi velmi nepěkným. Mlha stoupající vzhůru někde v&#160;horách je půvabná, kouř stoupající z&#160;děla, které právě vystřelilo, dotýká se nás tím, že se ne a&#160;ne vytratit. Je pochopitelné, že hranice toho, co lze zpodobit v&#160;pohybu, nelze pevně stanovit, a&#160;že větší talenty tu mohou zajít mnohem dál než talenty menší. Tak jsem už často viděl namalované jedoucí kočáry. Koně jsou co do postavení nohou obyčejně zachyceni v&#160;nádherném běhu, kdežto loukotě kočárových kol zřetelně a&#160;viditelně strnuly v&#160;naprostém klidu. Větší umělec nám zobrazí mlhu svištících loukotí a&#160;leccos k&#160;nim ještě dodá a&#160;přičiní, abychom opravdu viděli, jak kočár jede. Krom pojmů o&#160;klidu co do látky se možná pod pojmem klid mnohem častěji rozumí klid umělecký, bez něho se to které umělecké dílo, ať už je to obraz, literatura, anebo hudba, nemůže vůbec obejít, aby ještě vůbec bylo uměleckým dílem. Tenhle klid, to je onen všestranný soulad všech částí v&#160;jednom celku, jejž vytváří rozvaha, jaká je nezbytná u&#160;každého svrchovaného umění milovného vytržení, rozvaha, s&#160;níž se vznášíme nad uměleckým dílem a&#160;přehlížíme je pořádavým pohledem, jakkoli silně v&#160;něm i&#160;bouří city a&#160;činy, rozvaha, jíž se umělecká tvorba člověka podobá tvoření božímu a&#160;v&#160;níž se ukazuje míra a&#160;řád, jež nás tak uchvacují. Pohyb povzbuzuje, klid uspokojuje, a&#160;tak povstává v&#160;duši vy­vrcholení, jemuž říkáme krása. Nelze pochybovat, že si jiní u&#160;těchto slov představují něco jiného, že toto jiné může být dobré anebo i&#160;lepší než to mé&#160;– obvykle se to s&#160;takovýmito výrazy má tak, že do nich každý vkládá svůj smysl. Skvělé je, že tvárná síla zpravidla nepůsobí podle takových stanovených definic, nýbrž postihuje to, co je správné, protože je to síla, a&#160;ta postihuje cokoliv o&#160;to jistěji, oč přirozeněji na své osobité cestě povstává v&#160;souladu s&#160;přírodou. Pro to, aby se rozumělo umění, pro ty, kdo si prohlížejí umělecká díla a&#160;debatují spolu o&#160;nich, jsou výklady umění, odívání jeho podstaty do slov věcí nadmíru užitečnou, pouze je třeba, aby se z&#160;oněch slov nevytvářelo cosi hlavního a&#160;netrvalo se na jednom smyslu, který se jim přikládá, a&#160;nezatratilo se všechno, co není podle tohoto smyslu. Jinak by se musel hanět umělec největší a&#160;jediný, bůh, který stvořil tolik nesčetných tvarů; jeho díla lidé podřadného ducha skutečně haní, protože jsou názoru, že oni by to všechno udělali jinak.“ </p>
			<p class="MLP_text ParaOverride-1">Když tohle říkal, vešel do síně Gustav. Soumrak už silně pokročil, ale pořád ještě nepršelo.</p>
			<p class="MLP_text ParaOverride-1">„Tenhle je ještě na stupni, na němž jste vy byl dříve,“ řekl můj hostitel a&#160;ukázal na Gustava, který k&#160;němu přikročil.</p>
			<p class="MLP_text ParaOverride-1">„Jak to myslíš, otče?“ zeptal se chlapec.</p>
			<p class="MLP_text ParaOverride-1">„Mluvili jsme o&#160;umění,“ odpověděl můj hostitel, „a já tvrdím, že nejsi ještě v&#160;situaci, kdy bys umělecká díla dokázal rozpoznávat a&#160;posuzovat tak jako tady náš host.“</p>
			<p class="MLP_text ParaOverride-1">„Dobře, to já tvrdím sám,“ řekl Gustav, „proto také je mi částečně učitelem, a&#160;jestliže se snaží co do poznávání umění jít ve stopách tvých a&#160;Eustachových a&#160;matčiných, pokud jde o&#160;mě, půjdu zas ve stopách jeho.“</p>
			<p class="MLP_text ParaOverride-1">„To je dobře,“ řekl můj hostitel, „ale to není tak docela to, o&#160;čem jsme mluvili, ovšem to nevadí a&#160;také to není podstatné.“ Tohle řekl, a&#160;skoro jako kdyby chtěl předejít dalším dotazům, přikročil k&#160;oknu a&#160;my s&#160;ním.</p>
			<p class="MLP_text ParaOverride-1">Chvíli jsme se dívali na to, co se odehrávalo před námi, jev nad stále temnícími poli velkolepější a&#160;velkolepější, a&#160;protože večer užuž přecházel do úplné tmy a&#160;nadešla chvíle, kdy jsme měli večeřet, odebrali jsme se po mramorovém schodišti dolů do jídelny.</p>
			<p class="MLP_text ParaOverride-1">V&#160;noci vypukla bouřka, část noci vyplnila hřměním a&#160;další část pouhým deštěm a&#160;poté ustoupila velice krásnému a&#160;jasnému ránu.</p>
			<p class="MLP_text ParaOverride-1">Toho dne jsem ze všeho nejdřív šel k&#160;mramorové soše. Včera, když jsme scházeli po schodišti, viděl jsem ji pouze nezřetelně a&#160;osvětlenou jen prchavě bleskem. Tma byla včera na schodišti už značná. Dnes tu socha stála zalitá klidným a&#160;jasným denním světlem, které vysílala na schody skleněná střecha, nešňořená a&#160;prostá. Byl bych si nemyslel, že to dílo je tak velké. Postavil jsem se proti němu a&#160;dlouho si je prohlížel. Můj hostitel měl pravdu, neodhalil jsem žádnou v&#160;podstatě jednotlivou krásu, takovou, které říkáme krása v&#160;moderním smyslu, a&#160;dokonce jsem si na schodišti vzpomněl, že jsem o&#160;nějaké knize nebo o&#160;nějaké hře, ba i&#160;o&#160;nějakém obraze často slyšel, že má v&#160;sobě samou krásu, a&#160;u&#160;sochy přede mnou mě napadlo, jak je takový výrok nespravedlivý, anebo pokud je oprávněný, jak je nějaké dílo chudé, je-li pouze krásné, a&#160;to i&#160;tehdy, má-li v&#160;sobě samou krásu, a&#160;to i&#160;tehdy, je-li jí plné, ale samo krásou není; veliké dílo totiž, to jsem teď viděl, nemá v&#160;sobě žádnou krásu a&#160;má jí o&#160;to méně, oč je jednolitější a&#160;jedinečnější. Dokonce jsem připadl na myšlenku a&#160;narazil na zkušenost, kterou jsem si předtím nikdy neozřejmil, řekne-li se, že tenhle muž, tahle žena mají krásný hlas, krásné oči, krásná ústa, zároveň se tím říká, že to druhé tak krásné není; jinak by se totiž nevyzvedávaly jednotliviny. Co platí u&#160;živého člověka, pomyslel jsem si, to u&#160;uměleckého díla neplatí, protože u&#160;toho všechny jeho části musí být stejně krásné, tak aby žádná nikoho nezarážela, jinak takové dílo není jako umělecké čisté a&#160;ve velmi striktním smyslu slova není jím vůbec. Bez ohledu na to, nebo možná právě proto, že jsem nebyl s&#160;to na soše objevit žádnou jednotlivou krásu, působila na mne, jak jsem si teď docela jasně uvědomil, zas výjimečným dojmem. Ten dojem však nebyl takový, jaký jsem začasté míval z&#160;krásných věcí, ba i&#160;z&#160;literatury, nýbrž byl, mohu-li použít ten výraz, obecnější, tajemnější, nevyzpytatelnější, působil naléhavěji a&#160;mocněji; ale jeho příčina netkvěla v&#160;nějakých výsostných dálavách, a&#160;mně bylo pochopitelné, jak svrchovanou věcí je krása, oč obtížněji se jí rozumí a&#160;dociluje než jednotlivých věcí, které člověku toliko přinášejí radost, a&#160;jak je uložena v&#160;lidské mysli a&#160;odtud vychází, aby se vlila do bližních a&#160;v&#160;nich podněcovala a&#160;vytvářela dobro. Cítil jsem, že v&#160;těchto dnech jsem v&#160;nitru o&#160;hodně pokročil.</p>
			<p class="MLP_text ParaOverride-1">Za nějakou dobu jsem o&#160;soše mluvil s&#160;Eustachem. Byl velmi potěšen, že jsem rozpoznal, jak je krásná, a&#160;řekl, že už dlouho toužil po tom, aby si se mnou o&#160;tom díle pohovořil; ale nebylo to možné, protože jsem já o&#160;něm nikdy nemluvil a&#160;povídat si o&#160;čemkoliv je užitečné jen tehdy, pokud té věci je pln jeden i&#160;druhý. Oba jsme si teď spolu prohlíželi ten výtvor a&#160;upozorňovali se navzájem na věci, které jsme na něm objevili, jak jsme se domnívali. Zejména Eustach dokázal znalecky mluvit o&#160;tom mramorovém výtvoru, jakkoliv se zdálo, že se svou prostotou a&#160;přirozeností, jež se mi den co den před očima vyjevuje stále úžasnější, vymyká jakémukoliv probírání jednotlivin, ovšem o&#160;jeho vzniku, o&#160;tom, jaké má postavení, o&#160;jeho zákonitosti a&#160;o&#160;tajemství jeho působení. Lačně jsem mu naslouchal a&#160;cítil, že je pravda, co říká, i&#160;když jsem mu ne vždy přesně rozuměl, oproti svému hostiteli, protože Eustach nemluvil tak jasně a&#160;tak jednoduše jako on. Pokročil jsem ve znalosti sochy a&#160;připadalo mi, jako kdyby po tom, co Eustach vykládal, stále víc se mi přibližovala.</p>
			<p class="MLP_text ParaOverride-1">Eustach vypátral hodně kreseb, na nichž byly vyobrazeny sochy anebo jiné vyřezávané anebo jinak ztvárněné postavy ze středověku. Porovnávali jsme ty postavy s&#160;naší starořeckou sochou. Snažil se přinášet na porovnání i&#160;faktická ztvárnění malých andělů, světců anebo jiných postav, která se vyskytovala v&#160;Růžovém domě anebo někde poblíž. Mému pohledu se tu ozřejmilo, že je pravda, co můj hostitel říkal o&#160;řeckém a&#160;o&#160;středověkém umění. Připadalo mi, jako kdyby z&#160;toho řeckého díla mluvila mladistvost, a&#160;přesto mužná zralost plná uměřenosti a&#160;rozvážnosti i&#160;plná nádherné zřejmosti. Ve středověkých výtvorech jsem vnímal milou, prostou, bezelstnou mysl, jež důvěřivě a&#160;vroucně sahala po prostředcích, kterými by se vyslovovala, nebyla plně pánem těchto prostředků, nevěděla to, a&#160;přesto vyvolávala účinky, jež ještě dnes vyjevují nad námi moc a&#160;naplňují nás úžasem. Tady promlouvá duše a&#160;ve své ryzosti a&#160;vážnosti nás naplňuje obdivem, kdežto pozdější doby, a&#160;ta vyobrazení četných soch měl Eustach právě z&#160;nich, vzdor všemu rozumu, osvícenosti a&#160;znalosti uměleckých prostředků vytvářely jen mrazivé postavy v&#160;nepravdivých třepetavých hávech a&#160;s&#160;pře­hnanými posuňky, postavy, které v&#160;sobě nemají žár a&#160;nemají vroucnost, protože ani jedno, ani druhé neměl v&#160;sobě umělec, a&#160;které ani nevyjevují žádnou duši, protože umělec pracoval ne s&#160;duší, nýbrž s&#160;takovou nebo onakou úvahou podle právě vládnoucích tvárných názorů, pročež to, co mu unikalo na citu, snažil se nahradit neklidem a&#160;vehemencí díla. Pokud jde o&#160;tu zřejmost, připadalo mi, že se středověk nesnažil o&#160;její završení. Vedle jedné hlavy, která ve své jednoduchosti a&#160;předmětnosti je znamenitá a&#160;bezvadná, vyskytují se i&#160;zobrazení a&#160;struktury, které jsou málem nemožné. Umělec tohle neviděl; on shledával stav své mysli ve výrazu svého díla, víc ani nezamýšlel, a&#160;o&#160;nějaké splynutí smyslovosti neusiloval, protože mu něco takového bylo vzdálené, alespoň v&#160;jeho uměleckém konání, a&#160;necítil nijaký nedostatek. Proto se i&#160;u&#160;nás dostavuje účinek niternosti, i&#160;když my na rozdíl od středověkého tvůrčího umělce smyslové nedostatky díla vnímáme. Což o&#160;to víc mluví ve prospěch znamenitosti tehdejších děl. Trávil jsem to s&#160;Eustachem krásné dny, když jsme takhle porovnávali a&#160;usilovně přemítali.</p>
			<p class="MLP_text ParaOverride-1">Také jsem se vracel k&#160;obrazům z&#160;dob starých a&#160;dávno minulých. Kdysi jsem za časného mládí měl až odpor ke starým obrazům. Měl jsem za to, že na nich vládne jakási temnota a&#160;chmurnost, jež je v&#160;rozporu s&#160;radostným půvabem barev, tak jak se jeví na nových obrazech a&#160;jak ho podle svého mínění vidím v&#160;přírodě, a&#160;která má význam zcela podřadný. Tenhle názor jsem sice opustil, když jsem sám začal malovat a&#160;postupně viděl, že věci v&#160;přírodě a&#160;i sama lidská tvář neoplývá barvami, jaké jsou v&#160;krabici s&#160;nimi, že však zato příroda vládne světlem a&#160;stínem takovým, jaké alespoň já nejsem schopen postihnout ani všemi svými barvami. Nicméně poznání, co všechno malířství v&#160;dřívějších dobách vytvořilo, toho se mi nedostalo v&#160;té míře, jak by bývalo tady nezbytné. I&#160;když jsem v&#160;jednotlivostech pokročil a&#160;poznával, co všechno je na starých obrazech nadmíru krásné, přesto jsem pořád a&#160;stále ve svých snahách vězel až příliš ve sféře přírody, než abych si navýsost vroucně vážil i&#160;jiných výtvorů než těch v&#160;přírodě. Proto se mi rostliny, motýli, stromy, kameny, vodstvo, dokonce lidská tvář jevily jako objekty hodné toho, aby je malířství zpodobovalo; avšak staré obrazy mi nepřipadaly jako taková zpodobení, nýbrž do jisté míry jako drahocenné objekty, které tu prostě jsou a&#160;na nichž se vyskytují věci, u&#160;nichž je člověk jaksi zvyklý, že se na obrazech vyskytují. Takovéhle uvažování mělo pro mne tu výhodu, že jsem u&#160;svých pokusů malovat objekty přírody neupadal do napodobování toho nebo onoho mistra, že má díla vzdor všem svým vadám měly v&#160;sobě cosi věcného a&#160;přírodě věrného; ale také to mělo pro mne tu nevýhodu, že jsem se u&#160;takových mistrů vůbec nenaučil, jak ten nebo onen zacházel s&#160;barvami a&#160;s&#160;čarami, a&#160;že jsem si pro sebe musel sám všechno klopotně objevovat a&#160;v&#160;mnohém ani vůbec nedospěl k&#160;cíli. Ačkoliv jsem se později více věnoval uvažování o&#160;středověkých obrazech, a&#160;dokonce jsem v&#160;zimě trávil hodně času v&#160;obrazových galeriích našeho města, mé dřívější uvažování stále mělo více nebo méně vrch, i&#160;když jsem si to neuvědomoval, a&#160;umění štětce nenacházelo ve mně tu oddanost, jakou by si bylo zasluhovalo. Když jsem teď s&#160;Eustachem procházel ty kresby středověkého výtvarného umění, když jsem se s&#160;ním zamyšleně díval na to dílo ze starého Řecka, které se mi náhle jevilo jak nějaký nový div, když jsem to dílo porovnával s&#160;ne tak starými výtvory našich předků a&#160;naučil se vidět rozdíly a&#160;souvislosti, začal jsem také o&#160;obrazech svého hostitele uvažovat jinak, než jsem o&#160;nich a&#160;o&#160;dalších obrazech uvažoval až doposud. Nejenže jsem často chodil do jeho obrazového pokoje a&#160;dlouho v&#160;něm setrvával, požádal jsem i&#160;o&#160;seznam obrazů a&#160;postupně jsem se seznamoval s&#160;mistry, které shromáždil, požádal jsem o&#160;dovolení, abych si mohl ten nebo onen obraz, jak jsem zrovna chtěl, postavit u&#160;sebe na stojan a&#160;seznamoval se s&#160;ním, tak jak mě k&#160;tomu pudilo vnitřní nutkání, a&#160;často jsem trávil několik dnů tím, že jsem zkoumal jeden jediný obraz. Jaké nové království se to nabízelo mým očím! Tak jako mi literární tvůrci otevírali svět duše, tady se také prostíral svět, zase to byl svět duše, zase týž svět vysoko se vzpínající duše básnictví; ale tady se o&#160;něj usilovalo a&#160;dosahovalo se ho prostředky zcela jinými. Jaká to síla, jaký půvab, jaká hojnost, jaká jemnost a&#160;jak se tu podle Stvořitele hnětl podobný, stejný, avšak lidský výtvor. Poznával jsem, jak se staré malířství&#160;– můj přítel měl téměř samé staré obrazy&#160;– vztahovalo k&#160;přírodě. Naučil jsem se uznávat, že staří mistři přírodu napodobovali věrněji a&#160;láskyplněji než malíři novodobí, ba že v&#160;tom, jak se učili znát rysy přírody, projevovali nevýslovnou vytrvalost a&#160;trpělivost, možná větší, než jsem podle svého měl já, a&#160;možná větší, než asi má kdekterý adept umění dnes. Nedokázal jsem to odsuzovat, ježto jsem znal málo soudobých děl a&#160;neuvažoval o&#160;nich tak, jako jsem teď uvažoval o&#160;obrazech starších; ale připadalo mi, že větší pochopení podstaty přírody je stěží možné. Nechápal jsem, jak jsem vůbec mohl nic z&#160;toho nevidět v&#160;míře takové, jak bych byl měl. I&#160;když však se staří tvůrci, tak jak jsem se tu s&#160;nimi zaobíral, oddávali horlivě a&#160;hojně skutečnosti, přece jen nezacházeli tak daleko, kde jsem se až ocitl já, když jsem zobrazoval své přírodovědné objekty, protože já se snažil znázornit tolik jednotlivostí, kolik vůbec bylo možné. Tohle by bylo bývalo, jak jsem seznával, umění na překážku, a&#160;namísto toho, aby se dosáhlo klidného obecného dojmu, bylo by se rozpadlo do samých podrobností. Mistři, které měl můj hostitel ve své sbírce, uměli v&#160;přírodě všechno jednotlivé postihnout v&#160;obecných rysech a&#160;zpodobit jednoduchými prostředky&#160;– často jedním jediným tahem štětce, takže si člověk šalebně myslel, že postřehuje i&#160;ty nejmenší znaky, při bližším pohledu však viděl, že jsou pouhým plodem širokého a&#160;všeobecného pojetí skutečnosti. Takovéto široké pojetí skutečnosti jim však také zaručovalo účinek ve velkém, jaký uniká tomu, kdo vytváří titěrné struktury s&#160;titěrnými částmi. Teprve teď jsem viděl, jaké krásné postavy z&#160;lidského pokolení žijí na malířově plátně, jak ušlechtilé jsou jejich údy, jak různotvárné&#160;– zářivé, výrazné, vtipné, mírné&#160;– jejich tváře, jak je jejich šat urozený, a&#160;i kdyby to byla žebrácká kazajka, a&#160;jak případné je jejich okolí. Viděl jsem, že barva obličejů a&#160;jiných částí je zářícím světlem lidského utváření, ne barevnou surovinou, jíž neznalec svým výtvorům dodává odpudivou červeň a&#160;běl, že stíny jsou tak hluboké, jak je vyjevuje příroda, a&#160;že okolí má hloubku ještě větší, a&#160;tak se dociluje síly, jaká se blíží té, kterou skýtá všemu stvořenému skutečný sluneční svit, jaký nikdo nedovede namalovat, protože nemůže štětec namočit do světla, síly, kterou jsem teď tolik obdivoval na těch starých obrazech. Z&#160;přírody mimolidské jsem viděl zářivá oblaka, jasné útvary na nebi, strmící hojné stromy, rozlehlé roviny, nehybně se tyčící skály, vzdálené hory, průzračné plynoucí potoky, zrcadlící se jezera a&#160;zelené pastviny, viděl jsem závažné stavby, a&#160;viděl jsem takzvaná zátiší s&#160;rostlinami, s&#160;květinami, s&#160;ovocem, se zvířaty a&#160;zvířátky. Obdivoval jsem obratnost a&#160;ducha, s&#160;jakým je to všechno uspořádáno a&#160;vytvořeno. Poznal jsem, jak naši předkové malovali krajiny a&#160;zvířata. Žasl jsem nad něžným jasem, jímž tvůrce za pomoci přemalby dodává svým výtvorům průhlednosti, anebo nad silou, s&#160;níž jiný tvůrce nanášel neprůhledné barvy, tak aby vytvořily horu, jež zachycuje a&#160;zrcadlí světlo, a&#160;tak je nutí spoluvytvářet obraz, na nějž ve skříňce s&#160;barvami světlo nebylo. Poznával jsem, jak jeden malíř neprůhlednými barvami vytvořil podklad a&#160;na něj nanesl pevné tělesné barvy, anebo jak jiný malíř širokým štětcem nanáší barvu na barvu a&#160;vytváří jím přechody a&#160;vyznačuje jím na malbě obrysy. Že jsou staré obrazy temnější, to se mi zdálo pochopitelné, ježto olej barvy dodatečně ztemňuje a&#160;nátěr nabývá tmavé hnědavé barvy. Jednomu i&#160;druhému se obezřetní mistři uměli vyhnout jako čemusi příliš ukvapenému a&#160;můj hostitel měl obrazy, které zářily skvostnou nádherou a&#160;barevnou velkolepostí, ačkoliv ani ony nepozbyly té důstojnosti, že předváděly spíše intenzitu odstínu než nápadné, nebo dokonce nepravdivé barvy. Ježto jsem se už barvami hodně zabýval, často jsem se dost dlouho zastavil u&#160;toho nebo onoho obrazu, abych vypátral, jak je namalovaný a&#160;jak se na něm zachází s&#160;náměty. V&#160;Matyldině pokojíku v&#160;Růžovém domě, kam mě můj hostitel zavedl, abych se i&#160;tam podíval na obrazy, visely čtyři drobné obrázky, dva z&#160;toho byly od Tiziana, jeden od Dominichina a&#160;jeden od Guida Reniho. Byly co do velikosti téměř stejné a&#160;měly tytéž rámečky. Byly nejhezčí, jaké můj hostitel měl. Oč déle si je člověk prohlížel, o&#160;to víc poutaly jeho duši. Prosíval jsem ho skoro až příliš často, aby mi ukázal ty čtyři obrázky, a&#160;on nelenil a&#160;vždy mi odemkl ty ženské komnaty, nechal mě prohlížet si obrazy a&#160;mluvil o&#160;nich se mnou. Častokrát je sňal ze stěny a&#160;postavil je na stůl nebo na židli tak, aby byly v&#160;nejlepším světle. V&#160;té době jsem v&#160;přítelově Růžovém domě trávil podivuhodné dny. Byl jsem celou svou bytostí ve výsostném, v&#160;ušlechtilém a&#160;v&#160;zušlechťujícím rozpoložení.</p>
			<p class="MLP_text ParaOverride-1">Jednou jsem se hostitele zeptal, odkud že získal ty obrazy.</p>
			<p class="MLP_text ParaOverride-1">„Přišly do domu věru postupně, tak jak tomu chtěla sběratelská píle a&#160;tu a&#160;tam i&#160;náhoda,“ odpověděl mi. „Několik jsem jich zdědil po strýci; ale to nebyly ty nejlepší, tak jak je mám teď, část jsem jich prodal a&#160;koupil jsem si jiné, lepší, i&#160;když jich bylo méně. Už jsem vám kdysi říkal, že jsem byl v&#160;Itálii. Vypravil jsem se do té země třikrát. Leccos jsem tam objevil. Pořád jsem pátral po obrazech, leckterý jsem koupil, leckterý zase prodal, koupil nový, a&#160;tak se to neustále střídalo, až nakonec to bylo, tak jak je to teď. Teď ale už neprodávám ani nesměňuji nic, ani kdyby se vyskytlo něco výjimečného, co bych nemohl nakoupit, abych se nezbavil něčeho, co už mám. Jak člověk stárne, stále víc visí na věcech, na něž je zvyklý, takže je nedokáže postrádat, i&#160;když začínají být opotřebované a&#160;jsou už celé omšelé a&#160;vyšeptalé. Nerad jsem odkládal staré šaty, a&#160;kdybych některý z&#160;obrazů, které mám kolem sebe tak dlouho, musel dát z&#160;domu, neubránil bych se velikému zármutku. Ať si nadále jsou tam, kde jsou, dokud neodejdu z&#160;tohohle světa. Dokonce pomyšlení na to, že nějaký můj následovník nechá obrazy tak a&#160;bude si jich vážit, tak jak tu jsou, má v&#160;sobě pro mne cosi velmi příjemného, i&#160;když je pošetilé, a&#160;já mu půjdu z&#160;cesty; protože tak žije svět, že někam spěje a&#160;něco vydobývá, a&#160;proto se proměňuje, a&#160;taková proměna nastane i&#160;tady. Už jsem delší dobu nekoupil nic, vyjma jedné docela milé drobné krajinky od Ruisdaela, co visí v&#160;obrazovém pokoji vedle dveří a&#160;na kterou se tak rád díváte. Rád bych si koupil už jen něco hodně cenného, pokud mi to mé možnosti dovolí. Často jsem musel celé roky čekat na některý obraz, co se mi velmi líbil a&#160;toužil jsem mít ho, buď proto, že majitel byl umíněný, ačkoliv se obrazu chtěl zbavit, ovšem jeho prodej vázal na podmínky, které se nedaly splnit, anebo proto, že se nechtěl od obrazu odloučit, ačkoliv s&#160;ním nakládal špatně a&#160;nechal ho chátrat. Občas jsem musel koupit horší obrazy, protože oslovovaly zrak barevným půvabem anebo jinými vlastnostmi, to abych měl něco v&#160;zásobě na výměnu. Jsou totiž lidé, kteří mají z&#160;obrazů potěchu, kteří se nezbavují starších významných obrazů, pokud takové vlastní, jenže to nepoznávají, a&#160;protože s&#160;nimi špatně zacházejí, působí jim újmu. Dávají přednost takovému, jakému spíše rozumějí, jaký se jim víc líbí, i&#160;když není tak hodnotný, a&#160;jsou ochotni ke směně. Ta jim dělá radost, a&#160;když jsem jim vyložil, že jejich obraz má vyšší hodnotu než ten můj, a&#160;když jsem jim tu hodnotu po bedlivém ohodnocení vyrovnal v&#160;penězích, pak měli radost ještě větší, protože pořád ještě pochybovali, jestli mám pravdu a&#160;jestli ten starý obraz nepřeceňuji ze záliby, ježto jim jejich oči přece říkaly, že rozdíl není tak velký. Takhle jsem získal leccos pěkného a&#160;nemusel jsem příliš brát v&#160;potaz zálibu v&#160;levnosti, což se u&#160;obchodů s&#160;obrazy lehce stává. Pannu Marii s&#160;dítětem, která se vám tak líbí a&#160;již bych skoro nazval ozdobou své sbírky, tu mi našel Roland na střeše jednoho domu. Vylezl tam s&#160;majitelem, aby nakoupil staré železo, v&#160;němž se vyskytovaly středověké ostruhy a&#160;jedna čepel. Obraz neměl osazovací rám a&#160;nebyl svinutý, nýbrž složený jak nějaké sukno a&#160;ležel v&#160;prachu. Roland pořádně nepoznal, jestli má nějakou cenu, a&#160;odkoupil ho od toho člověka za pakatel. Kdysi ho poslal z&#160;Itálie jeden voják. Používal ho jako obyčejné plátno na balení a&#160;poslal v&#160;něm prádlo a&#160;staré šaty, co mu měli doma vyspravit. Proto byl obraz polámaný, tam kde plátno skládali, a&#160;na těch lomech nebyla barva, ježto odprýskala, jak plátno ohýbali. Také z&#160;něho odřezali pásy, protože celé bylo na zabalení asi příliš velké. Ty řezy byly ještě dobře patrné, kdežto ostatní okraje byly velmi staré a&#160;ještě na nich byly stopy po hřebících, jimiž byly kdysi připevněny k&#160;rámu obrazu. A&#160;také na jiných místech než na lomech, jak se s&#160;obrazem v&#160;průběhu času špatně zacházelo, barvy zmizely, takže nejen bylo vidět podklad obrazu, ale tu a&#160;tam i&#160;pouhá holá vlákna starého plátna. Takhle dospěl obraz na Strázný dvůr. Nejdřív ze všeho jsme ho rozložili, umyli čistou vodou a&#160;pak, aby se uchoval plochý a&#160;mohli jsme si ho prohlédnout, museli jsme do všech čtyř rohů postavit závaží. Tak obraz ležel před námi na podlaze v&#160;pokoji. Poznali jsme, že je dílem některého italského malíře, poznali jsme i&#160;to, že pochází ze starší doby; ale který umělec ho namaloval anebo z&#160;které doby je, to ve stavu, v&#160;jakém ta malba byla, nedalo se vůbec určit. Z&#160;částí, které byly celé, dalo se ovšem vytušit, že obraz je nemalé hodnoty. A&#160;tak jsme se pustili do výroby prkna, na které by se obraz mohl přilepit. Obvykle taková prkna zhotovujeme z&#160;dubového dřeva, které tvoří dva kusy na sobě, jejichž vlákna jsou svisle na sobě, a&#160;rošt, aby se předešlo tomu, že by se dřevo takzvaně krabatilo anebo kroutilo. Když bylo prkno hotové a&#160;vytmelení na něm dokonale suché, napnul se na ně obraz. Tam kde byly okraje obrazu odříznuty, zvětšili jsme dřevěnou plochu a&#160;takto nově vzniklá místa vylepili vhodným plátnem, abychom obrazu dodali znovu přibližně tu podobu, kterou původně asi měl a&#160;v&#160;jaké blažil oko. Teď šlo o&#160;to, obraz očistit od fermeže, která se tu a&#160;tam ještě vyskytovala, a&#160;od špíny, jež na něm byla. Fermež se dala snadno odstranit obvyklými prostředky, ne tak lehce však ona věkovitá špína, protože pak hrozilo, že se poškodí i&#160;barvy. Očištěný obraz na stojanu se posléze jevil daleko krásnější, než jak se nám zdál po prvním povrchním omytí; ale byl tou spoustou prasklin, trhlin a&#160;holých míst tak znetvořený, že se nedal ani teď ještě pořádně ocenit, a&#160;i kdybychom byli měli značně víc zkušeností, než kolik jsme jich měli. Roland a&#160;Eustach se dali do vyspravování. Nic nemůže být obtížnější a&#160;ničím se obrazy v&#160;minulosti tolik neznetvořily a&#160;neznehodnotily. Myslím, že jsme se vydali cestou nikoliv nesprávnou. Původní barva se nesměla ničím překrýt. Naštěstí obraz předtím nikdo nevyspravoval anebo takzvaně nepřemalovával, takže buď na něm byla původní barva, anebo na něm nebyla žádná. Na místa odrolená se barva, která se objevovala na okrajích obklopujících to místo, nanášela téměř jako tužkou, až se mezera vyplnila. Používali jsme barvy co nejsušší a&#160;tak hustě třené, jak to roztěrák svedl a&#160;neuvízl na kameni. Pokud se však po usušení přece jen objevil nějaký důlek, plnil se touž barvou a&#160;tak dlouho, dokud se prohlubeň objevovala. Vyvýšeniny, které tu stále byly, obrousil do roviny jemný nůž. Také na nevykořenitelnou špínu se nanesla barva jejího okolí. Pokud barva olejem, který v&#160;sobě měla, i&#160;z&#160;jiných příčin, jež možná ještě spolupůsobí, po tak dlouhé době ztmavla a&#160;jevila se na obraze jako skvrna, za pomoci nanejvýš suché barvy a&#160;hrotem jemného štětce se to místo tak dlouho jakoby vytečkovávalo, dokud se už vůbec neodlišovalo od okolí. Tento postup se občas několikrát opakoval. K&#160;posledku se už místa, kde byly nové barvy, nedala prostým okem vůbec poznat. Jen zvětšovací sklo prozradilo ještě opravy. Strávili jsme tímto procesem celá léta, zejména když v&#160;mezidobí bylo nutné vykonat i&#160;něco jiného, a&#160;když přímo z&#160;našeho počínání vyplývala mezidobí, kdy musely schnout barvy anebo se jim musel dát čas, aby se projevily změny, které u&#160;nich nutně musí nastat. Zato pak na dokončeném obraze nebylo postřehnout, že je starý nikoli ve všech částech, měl v&#160;sobě jemné praskliny starých obrazů a&#160;měl veškerou ryzost a&#160;průzračnost štětce, který ho původně vytvořil. Pokud se staré obrazy při opravách přemalují a&#160;tím sladí, nezřídka je povlak na jemných čarách, jež čas vyhloubí ve starých obrazech, a&#160;tento povlak nejenom prozrazuje, že obraz se opravoval, ale je i&#160;jakýmsi jemným závojem, který se prostírá přes barvy a&#160;ty jsou kvůli němu kalné a&#160;neprůhledné. Takové obrazy působí často chmurným, neradostným a&#160;tíživým dojmem. Leckdo bude říkat, že to, co děláme pro obnovu starých obrazů, nemá význam a&#160;je k&#160;ničemu, zejména kdyžtě si vyžaduje tolik času a&#160;tolik příprav; nám však to všechno skýtalo veliké a&#160;vroucí potěšení. Vy nás jistě nebudete kárat, když vás všechno, co kdy umění zplodilo, teď tak velmi zajímá. Když tu tak před námi postupně vyvstávalo dílo některého starého mistra, uchvacoval nás nejenom pocit, že se tu cosi vytváří, ale i&#160;pocit daleko výsostnější, že se tu totiž cosi oživuje, co by jinak bylo bývalo ztraceno a&#160;co bychom sami vytvořit nedokázali. Když byly už některé části obrazu hotové, ukázalo se, že barvy jsou čistší a&#160;zářivější, než jsme si mysleli, a&#160;že obraz má hodnotu skvělejší, než jsme se zpočátku domnívali. Dokud bylo na obraze bezpočet trhlin a&#160;míst bez barvy a&#160;také ty skvrny nečistot, které jsme nedokázali odstranit, ovlivňovaly i&#160;to, co nebylo poničeno, a&#160;dokonce i&#160;to, co se velice dobře zachovalo, takže obraz vypadal jako celek barevně ošklivější, než vskutku byl. Poté však, co se na poměrně velké ploše svářící se místa zakryla příslušnými barvami a&#160;nová barva podtrhla barvu starou, namísto aby jí protiřečila, povstala ryzost, ladnost, průzračnost, a&#160;dokonce vznícenost taková, až jsme propadali úžasu; protože u&#160;obrazů silně poškozených se logičnost přechodů nedá posoudit, dokud je člověk nemá dokončené před sebou. Arci se ta význačná barevnost možná jevila ještě výsostnější, když ji obkružovala a&#160;zvýrazňovala místa neopravená a&#160;nepříjemná; ale dalo se předpokládat, až bude hotový celý obraz, že jeho nálada bude působit jako nepochybné umění. Když se na obraze pracovalo, vynaložil jsem velké úsilí, abych vypátral, jak to všechno s&#160;obrazem bylo a&#160;odkud pochází; ovšem nedošel jsem k&#160;žádnému výsledku. Voják, který kdysi poslal to plátno z&#160;Itálie, dávno zemřel, a&#160;vůbec už nežil nikdo, kdo by býval byl v&#160;nějakém bližším vztahu k&#160;celé té události; protože všechno se to odehrálo daleko dříve, než jsem si myslel. Dědeček posledního majitele často vyprávěl, jak slyšel kohosi říkat, že nějaký voják, který se narodil v&#160;tom domě, kdysi poslal z&#160;Vlach domů punčochy a&#160;košile zabalené do obrazu Matky Boží. Že to, co vyprávěl, byla pravda, to se potvrdilo, ježto se v&#160;domě na půdě našel starý poničený obrazy Panny Marie. Ani jsem nedokázal vypátrat, jaká že příležitost to onoho německého vojáka zavedla do Vlach. O&#160;tom, že by se přišlo na to, z&#160;kterého kraje v&#160;Itálii přišel onen obraz, už vůbec nemohlo být řeči. Když po dlouhé době, po mnohém úsilí a&#160;nejednom přerušení díla obraz se hotový skvěl před námi v&#160;krásném, starobyle pracovaném zlatém rámu, bylo to pro nás něco jako svátek. Přivolali Rolanda, ježto když se dílo dokončovalo, vypravil se na nějakou cestu a&#160;dovršení přenechal bratrovi. Pozvalo se několik sousedů, ba i&#160;jeden přítel a&#160;znalec starého umění, kterému jsem o&#160;tom celém podal zprávu, dorazil dokonce z&#160;dost velké dálky, aby viděl, jak bylo dílo rekonstruováno, a&#160;dostavili se i&#160;další, i&#160;když nebyli pozváni, ježto se náhodou dozvěděli o&#160;tom, co se koná, a&#160;věděli, že na Strázném dvoře nebudou nevítáni. Není pravda, jak se často říká, že krásná žena bez šperků je krásnější než s&#160;nimi; a&#160;stejně tak není pravda, že nějaký obraz, aby působil, nepotřebuje rám. Objednal jsem na náš obraz Panny Marie rám podle kreseb středověkých objektů a&#160;na jeho zhotovení jsem příležitostně dozíral, pokud jsem zajel do města za obchody anebo že se mi chtělo. Dorazil na Strázný dvůr dříve, než byl hotov obraz, a&#160;musel dost dlouho čekat zabalený ve své bedně. Ani jednou jsme se nepoku­sili vsadit do něho obraz, dokud ten nebyl hotový, abychom neoslabovali dojem z&#160;něho. U&#160;nových obrazů ovšem teprve rám vyjeví, že je nutno ještě leccos dodat a&#160;změnit, a&#160;leccos se u&#160;takových obrazů musí udělat, teprve až se vidí v&#160;rámu. U&#160;starých obrazů, které se obnovují, je to jinak, zvláště když se zhotovují podle našeho způsobu. Tady to, co se vidí, neříká, jak bylo zhotoveno, nedá se malovat jinak, než se maluje, a&#160;hloubku, žár a&#160;lesk barev tedy způsobuje to, co se už vyskytuje na plátně. Jak potom obraz bude vypadat v&#160;rámu, to nezáleží na obnovitelově svévoli, a&#160;pokud je v&#160;rámu skvělý anebo ne tak dobrý, je to věcí původního mistra, jeho dílo se nedá měnit. Když naše Maria, které se ještě ani nedostalo nátěru, vyhlédla ze starobylých tvarů rámu, které jí tak padly, byl to skvělý pohled, a&#160;teprve teď jsme viděli, jakou líbeznost a&#160;sílu starý mistr zpodobil svým obrazem. Ačkoliv rámu se dostalo vznešené podoby květy, ozdobami, a&#160;dokonce částmi lidské postavy a&#160;přidali na něj silně zářící třpytky, obraz se přesto nejevil neklidný, ba dominoval rámu a&#160;jeho bohatost proměnil v&#160;půvabnou rozmanitost, a&#160;sám se prosazoval svou pronikavou mohutností a&#160;trůnil v&#160;obležení té důstojné okrasy povznášejících barev. Z&#160;úst všech přítomných unikl tichý výkřik a&#160;já se radoval, že jsem se nemýlil, když jsem se spolehl na moc toho obrazu a&#160;objednal pro něj tak bohatý rám. Dlouho jsme stáli před obrazem a&#160;dívali se na krásu barevnosti na obnažených částech, jakož i&#160;na šatě a&#160;na pozadí, to všechno dohromady s&#160;prostotou a&#160;svrchovaností vedení obrysů a&#160;s&#160;přiměřeným členěním ploch tvořilo celek tak důstojný a&#160;velký, že se člověk neubránil hluboké vážnosti, která byla jako opravdová zbožnost. Teprve později jsme se pustili do hovoru, debatovali o&#160;tom a&#160;o&#160;onom, a&#160;jak to bylo přirozené, došlo i&#160;na domněnky o&#160;mistrovi. Padla zmínka o&#160;Quidovi Renim, padla zmínka o&#160;Tizianovi, padla zmínka o&#160;raffaelovské škole. Na všechno byly po ruce důvody, a&#160;závěr byl, tak jak je tomu ještě dnes, že se neví, od koho obraz je. Roland byl neobyčejně potěšen, že tohle tušil, ještě když obraz byl zdeformovaný, a&#160;tím, že ho koupil, udělal cosi nadobyčej vhodného. Byl tehdy ještě velice mladý, ani zdaleka ne tak znalý jako teď, a&#160;proto si nebyl tak docela jistý tím, co činí. Na Eustachovi bylo teď vidět, že jak praví lidové rčení, srdce se mu radostí smálo. Tehdy den skončil tím, že jsem hosty přátelsky počastoval. A&#160;poté jsme hledali nejvýhodnější místo, kam by se obraz dal pověsit. Rolandovi se dostalo odměny dílem, které si už dávno přál, a&#160;Eustacha, to jsem viděl, svrchovaně uspokojilo, že jsme ho vtáhli do naší umělecké pospolitosti. Člověku, od něhož jsem obraz koupil v&#160;té zmrzačené podobě, dal jsem ještě jistou částku, tou jsem ho uspokojil daleko nad jeho očekávání; obraz by totiž nikdy nebyl mohl dát opravit, ani by nebyl na ten nápad přišel, a&#160;nebýt Rolanda, obraz by se neprodal a&#160;pořád víc by chátral a&#160;jednou by přišel docela vniveč. V&#160;pozdější době jsem často u&#160;něho postával a&#160;měl z&#160;toho pohledu nemalé potěšení. Díval jsem se na matčinu tvář a&#160;díval se na dílem nahé, dílem krásným plátnem patřičně zahalené dítě. Jedním z&#160;příznaků, jež jsou příznačné pro italskou zem, je to, že dítě nedrží matka v&#160;náruči, nýbrž že se k&#160;ní půvabně sklání a&#160;stojí před ní na čemsi vyvýšeném, a&#160;ona je lehce a&#160;něžně objímá. Umělec tím nejenom našel možnost, jak tělo dítěte namalovat v&#160;poloze daleko krásnější, než kdyby je byla matka držela na prsou, ale dosáhl čehosi ještě svrchovaně výhodnějšího, že totiž ukázal Boží dítě v&#160;jeho síle a&#160;v&#160;jeho volnosti, a&#160;to působí tak, jako kdybychom už téměř uctívali moc, s&#160;níž bude jedinou konat. Že jižní národy Spasitele malují jako dítě v&#160;kráse tak smyslové, to mě vždy uchvacovalo, a&#160;jestliže na mém obraze svaté dítě vypadá spíše jako zdatné, překrásné tělo z&#160;jihu, neuvádí mě to do rozpaků; Ježíškové a&#160;malí Janové skvělého Raffaela vypadají přece také tak, a&#160;účinek je tak mohutný. Že matka, jejíž ústa jsou tak sličná, obrací oči k&#160;nebi, to se mi tak úplně nezamlouvá. Účinek, zdá se mi, je tu poněkud přepjatý, a&#160;umělec tu do děje, jejž své postavě dává před námi konat, vkládá význam, u&#160;něhož nemůže docílit, abychom jej viděli jenom v&#160;postavě. Kdo působí prostředky prostšími, působí účinněji. Kdyby byl svatost a&#160;výsostnost namísto do pozdvižených očí dokázal vložit do pouhé postavy, přičemž by oči jen prostě hleděly před sebe, byl by udělal lépe. Raffael obdařuje své Madony klidným a&#160;vážným pohledem, a&#160;jsou z&#160;nich nebeské královny, kdežto leckterá jiná je jenom modlícím se děvčetem. Z&#160;toho bych možná i&#160;vyvodil, že obraz nepochází z&#160;raffaelovské školy, jakkoliv nádherná postava dítěte na něco takového upomíná. Obraz už nevisí tam, kde byl zpočátku. Všechny obrazy jsme několikrát převěsili a&#160;dělá nám zvláštní potěšení zkoušet, zda v&#160;jiném uspořádání účinky celku nebudou lepší. I&#160;o&#160;tom jsme se vážně radili a&#160;podnikali nejeden pokus, jakou barvu bychom měli dát stěnám, tak aby obrazy na nich vynikly co nejvíc. Pak jsme zůstali u&#160;červenavé hnědi, tu teď ještě naleznete v&#160;obrazovém pokoji. Teď už nedávám nic měnit. Tak jak jsou teď obrazy situovány, na to jsem si už zvykl a&#160;zamiloval si jejich rozvěšení a&#160;nechtěl bych je vidět jinak, dojem z&#160;toho by byl ošklivý. Jsou už pro mě radostí a&#160;květem stáří. Získat ty obrazy, to nebylo vždy tak snadné jako zakoupit podobiznu Panny Marie, to už víte z&#160;toho, co jsem vám říkal, ale představuje to osobitou trasu v&#160;plynutí mého života a&#160;ta trasa oplývá lecčíms, co mi skýtá dílem radostné, dílem truchlivé ohlédnutí. Ocitali jsme se v&#160;lecjakých situacích, poznávali jsme lecjaké lidi a&#160;strávili jsme hodně času obnovováním obrazů, překonáváním leckterých klamů, vmýšlením do krás, jistý čas jsme také použili na kresby a&#160;na náčrty rámů; všechny obrazy jsme totiž postupně vsadili do nových rámů, které jsme navrhli, a&#160;tak mě tu ta díla obklopují jako staří vysoce slovutní přátelé, jichž je den ze dne víc a&#160;kteří jsou mi na dny, jež mi ještě zbývají, příjemností a&#160;blažeností.“</p>
			<p class="MLP_text ParaOverride-1">Že jsem se díky vyprávění svého hostitele ještě víc poté oddával sbírce jeho obrazů, rozumí se samo sebou.</p>
			<p class="MLP_text ParaOverride-1">Obrátil jsem teď pozornost i&#160;k&#160;mědirytinám svého hostitele. Protože nebyly pod sklem a&#160;v&#160;rámu, nýbrž vyskytovaly se ve velkých zásuvkách stolu v&#160;čítárně, daly se prohlížet mnohem příjemněji než olejomalby. Nejdřív jsem si vyndával postupně desky a&#160;prohlížel si všechny mědirytiny po řadě. Pak jsem se však pustil do prohlížení spořádanějšího. Tak jako můj hostitel nevydal z&#160;domu jedinou knihu, kterémukoliv hostu však tu, kterou požadoval, dal přinést do pokoje, dělal to s&#160;mědirytinami, pouze vždy vydal do pokoje hned celé desky, jen stěží však jednotlivé archy. To dělal kvůli tomu, aby se rytiny šetřily a&#160;zachovaly. Protože jsem nemohl trávit příliš času bez přerušení v&#160;čítárně a&#160;prohlížet si mědirytiny, můj hostitel mi dal postupně nosit jednotlivé desky do mého příbytku a&#160;já mohl díla, která v&#160;nich byla, v&#160;pohodě prohlížet, mohl jsem tuhle činnost i&#160;přerušit a&#160;věnovat se jiné, a&#160;poté, co jsem měl desky v&#160;příbytku libovolně dlouho, mohl jsem je pak vyměnit za jiné. Později, když už jsem všechny desky podrobně probral, při tom jsem si zapsal díla, která se mi zvláště líbila anebo o&#160;nichž můj hostitel a&#160;Eustach prohlašovali, že jsou skvělá, otevřel jsem příležitostně jedny nebo druhé desky a&#160;díval se na jeden nebo druhý velice mně milý výtvor rydla. Poznamenal jsem si do památníku i&#160;ta díla, která jsem si rovněž hodlal koupit, pokud byla taková, která člověk mohl dostat v&#160;obchodě. Poznal jsem za těchto výzkumů způsoby provedení u&#160;různých mistrů a&#160;v&#160;různých dobách a&#160;naučil jsem se posléze si jich i&#160;cenit, a&#160;tak jak to u&#160;obrazů bývá, znovu jsem se shledával s&#160;tím, že až na nepatrné výjimky i&#160;tohle umění mělo svou minulost krásnější, než má současnost, ba u&#160;mědirytin jsem tohle mohl poznat ještě důkladněji než u&#160;olejomaleb, ježto můj přítel měl staré i&#160;nové mědirytiny, kdežto v&#160;jeho obrazárně nových obrazů viselo jen zcela málo, takže srovnávání bylo obtížnější a&#160;já se hůře rozpomínal na nové obrazy, které jsem viděl ve městě a&#160;které jsem možná viděl i&#160;jinýma očima. Poznával jsem a&#160;oceňoval stále více jemnosti, velkoleposti, krásy, klidu v&#160;provedení a&#160;rozhodl jsem se, ježto jsem mědirytiny mohl koupit mnohem snadněji než obrazy, že prozatím začnu tím, že si nakoupím listy, které mi připadaly znamenité, a&#160;založím si sbírku. Jak jsem si prohlížel a&#160;vštěpoval do paměti mědirytiny a&#160;obrazy, uplynulo dost času. Eustach býval často se mnou, rozmlouvali jsme o&#160;tom všem a&#160;každodenně jsem se učil víc a&#160;víc si toho člověka vážit.</p>
			<p class="MLP_text ParaOverride-1">V&#160;té době jsem i&#160;častěji chodil do truhlárny a&#160;do jiných dílen a&#160;díval se, co se tam zhotovuje.</p>
			<p class="MLP_text ParaOverride-1">Při tom všem mě napadalo, že můj hostitel ještě nezačal s&#160;tím, že by z&#160;toho dojista mimořádně krásného mramoru, který jsem mu přivezl, jehož krásu docela určitě dokázal posoudit a&#160;který mu sám o&#160;sobě zřejmě skýtal hodně potěšení, dal něco zhotovit. Ani jsem mramor v&#160;Růžovém domě nikde neobjevil. Byl původně uložen ve stavení na zásoby, tam kde bývaly často i&#160;jiné kameny ode mne. Teď už tam mramor nebyl. Přemístili ho na nějaké jiné, bezpečnější místo, aby nedošel úhony, anebo ho přece jenom kamsi odeslali, kde se teď na něm pracuje? Tohle bylo stěží možné, protože můj hostitel všechno ze dřeva a&#160;z&#160;kamene dával zpracovávat přímo v&#160;domě a&#160;k&#160;tomu v&#160;něm bylo nejenom potřebné zařízení a&#160;nástroje, ale mohou se kvůli tomu kdykoli přivést do domu i&#160;třeba příslušné pracovní síly, pokud se jich nedostává. Jednou jsem podnikl výpravu do Hlásného údolí a&#160;nějakou dobu jsem v&#160;něm pobyl. Vypravil jsem se tam ne proto, abych se zabýval tím co obvykle, ale abych dohlédl, jak se nakládá s&#160;mým mramorem. Poblíž hostince U&#160;Javoru&#160;– takové dvě hodiny cesty od něho&#160;– bylo zařízení, kde se mramor řezal a&#160;brousil a&#160;kde se z&#160;něho zhotovovaly rozličné věci. Ta osada se jmenovala Červená Slatina, proč, to se mi vypátrat nepodařilo; všude totiž bylo kamení a&#160;šumící bystřiny, a&#160;o&#160;nějaké slatině nebylo na míle široko ani daleko vidět ani zbla; ale osada se tak jmenovala. Měl jsem tu několik kusů mramoru, zhotovovalo se tu z&#160;nich cosi pro otce. Největší kus byl téměř růžový do červena a&#160;z&#160;něho měl být bazének do zahrady. Ten jsem navrhl sám. Ježto jsem měl velkou zálibu v&#160;rostlinách, odvodil jsem jeho tvar z&#160;flóry. Byl to list, který se hodně podobal listu vraního oka, na něm spočívá blyštivá inkoustově černá kulička. Vytvořil jsem ho z&#160;vosku podle skutečného listu, jen vroubkování jsem udělal menší a&#160;prohlubeň rozměrnější. Voskový list dělník, který byl navýsost zběhlý ve tvarování, okopíroval pak daleko větší v&#160;sádře, a&#160;podle sádrového listu se pak měl vypracovat mramorový bazének. Na jeho dně měla tak jako v&#160;prohlubni listu vraního oka spočívat kulička, a&#160;ze stvolu, který ční nad listem, měla do listu zurčet jemným tryskem voda. List měl být z&#160;růžového mramoru, peň a&#160;stonek z&#160;jiného, tmavšího. Snažil jsem se v&#160;Červené Slatině podívat, jak je práce daleko, a&#160;pokoušel jsem se v&#160;rozhovorech působit, aby v&#160;ní byla patrná větší lehkost a&#160;ryzost. Z&#160;jiného mramoru se měly zhotovit další věci. Nejdřív dlažba kolem vraního oka. List měl na dlažbu lít svou vodu, proto mělo vydláždění mít v&#160;sobě jemnou stružku, aby vedlo vodu dále. Barva dláždění měla být bledě žlutavá. Sehnal jsem na ně značné množství kousků. Do loubí v&#160;zahradě jsem pomýšlel na desku na stolek. Jinak byly v&#160;dílně ještě malé nosné kameny, několik říms a&#160;těžítko na dopisy. Na těch věcech se pracovalo. A&#160;nádavkem tu bylo hnízdo, v&#160;němž byla dvě vejce; jejich mramor měl téměř k&#160;nerozeznání barvu čejčích vajec.</p>
			<p class="MLP_text ParaOverride-1">S&#160;tím, kam až práce pokročily, byl jsem navýsost spokojen. Kámen na bazének byl už nejenom v&#160;obecném tvaru poříznut, ale list už byl v&#160;hrubých rysech hotov, takže se mohlo přistoupit k&#160;jemnějšímu vypilování a&#160;k&#160;hlazení. Výlučně na téhle věci pracovali dva lidé. Na sádrovém modelu jsem dal provést ještě několik změn. Nepřipadal mi ještě dokonale vylehčený a&#160;podle mého náležitě nevyjadřoval něžnost rostlinné existence. Vyšel jsem si do hor, pátral po exemplářích vraního oka a&#160;přinesl si je domů spolu s&#160;prstí v&#160;květináčích, aby příliš rychle neuvadly a&#160;mohly nám dosti dlouho sloužit jako vzor. Na těchhle rostlinách jsem se snažil ukázat, co ještě na modelu schází. Vysvětloval jsem, kde se příslušná část listu musí sklánět mírněji, kde se okraj musí ohýbat měkčeji, aby posléze kamenná podoba, až bude hotová, působila dojmem, že vyrostla, a&#160;ne že ji někdo vyrobil. Ježto jsem se usilovně snažil předestřít tu záležitost a&#160;nedotknout se člověka, který sádrový odlitek zhotovil, spíše zaobalit svůj výklad do hávu čehosi jako porady, všichni horlivě souhlasili s&#160;mými názory, a&#160;ježto se první pokusy zdařily a&#160;bazének větší podobností s&#160;listem, jíž teď nabyl, viditelně získal na kráse, zaníceně se teď všichni pustili do další práce, snažili se, aby odlitek měl více a&#160;více znaků rostliny, a&#160;zakoušeli radost, když se tu posléze dílo skvělo dokonalostí ještě nevýslovně ryzejší než předtím. I&#160;pro budoucí práce se tu tímhle postupem získal pevný podklad a&#160;načerpaly naděje, že se bude možné dobrat úrovně výsostnější a&#160;krásnější. Dílovedoucí o&#160;celé věci se mnou mluvil neskrývaně. Dříve se objekty zhotovovaly podle obvyklých tvarů a&#160;kreseb, ty se rozesílaly a&#160;za ně se dostávaly částky, jaké jsou u&#160;takového zboží běžné a&#160;případné, takže celý podnik přežíval, ovšem na nějakém blahobytu a&#160;zámožnosti přece jen se nepodílel. Že by se bylo lze upřít na rostliny jako na vzory, to nikoho nenapadlo. Teď se na ně přece jen pohled zaměřil a&#160;zjistilo se, že všechny hory zrovna kypí lecčíms, co by jim mohlo všelicos vnuknout, jak díla hotovit a&#160;zušlechťovat.</p>
			<p class="MLP_text ParaOverride-1">Pobyl jsem tak dlouho, dokud nebyl sádrový list hotov a&#160;dokud jsem se neuklidnil nad tím, jaké nástroje se používají k&#160;proměřování, tak aby tvar vzoru byl ve všech vztazích přetvořen do kopie.</p>
			<p class="MLP_text ParaOverride-1">Poté co jsem ještě vyslovil prosbu, aby se práce urychlila a&#160;já mohl výtvor co nejdříve umístit do otcovy zahrady, a&#160;když jsem slíbil, že se v&#160;tomto létě ještě jednou v&#160;dílně zastavím, vydal jsem se na zpáteční cestu do Růžového domu.</p>
			<p class="MLP_text ParaOverride-1">Na svém putování, které jsem v&#160;horách podnikl pěšky, vystoupal jsem do ledovcového kotle, usedl na jeden balvan a&#160;téměř celé odpoledne jsem se v&#160;hlubokém zamyšlení díval na krajiny, které se přede mnou prostíraly.</p>
			<p class="MLP_text ParaOverride-1">V&#160;Růžovém domě jsem se znovu věnoval prohlížení obrazů. Dokonce jsem si vzal zvětšovací sklo a&#160;díval se na olej, jak že to různí staří mistři malovali, jestli si jeden bral štětec tupý, tuhý, druhý zas dlouhý, měkký, jestli se pracovalo se širokým, anebo se špičatým, jestli připravili silný podklad, anebo se rovnou pustili do obrazu těžkými neprůhlednými barvami, jestli postupovali po malých plochách, anebo nejprve položili všechno velké a&#160;pak je postupně ve všech částech dokončovali.</p>
			<p class="MLP_text ParaOverride-1">Můj hostitel byl v&#160;těchto věcech nadmíru zkušený a&#160;mně oporou.</p>
			<p class="MLP_text ParaOverride-1">Z&#160;literátů jsem se teď pustil do Calderóna. Už jsem ho dokázal číst ve španělštině a&#160;zaníceně jsem se hroužil do jeho ducha.</p>
			<p class="MLP_text ParaOverride-1">Několikrát jsme zašli na Jenský dvůr. Provozovala se tam hudba, hrálo se, chodili jsme na nejkrásnější místa v&#160;okolí anebo jsme si prohlíželi, co znamenitého nám mohla předvést zahrada anebo šafářský dvorec anebo dům.</p>
			<p class="MLP_text ParaOverride-1">V&#160;době, kdy kvetly růže, přibyly na Strázný dvůr Matylda a&#160;Na­tálie. Věděli jsme, který den přijedou, a&#160;čekali jsme je. Když vystoupily z&#160;kočáru, když se Matylda a&#160;můj hostitel přivítali, když matka utrousila něco ke Gustavovi, obrátila se na mne, tvářila se navýsost přívětivě a&#160;líbezně na mne pohlížela, a&#160;řekla, jakou má radost, že se tu shledává se mnou, raduje se, když ví, že už u&#160;jejího přítele a&#160;u&#160;syna pobývám dost dlouho, a&#160;doufá, že strávím na Strázném dvoře celou tuhle krásnou roční dobu.</p>
			<p class="MLP_text ParaOverride-1">Opáčil jsem, že jsem se letos rozhodl celé léto prožít pouze pro své potěšení a&#160;s&#160;jak velikou vděčností musím konstatovat, že mi bylo dovoleno prodlít v&#160;tomhle sídle, které je tak příhodné, aby utvářelo srdce, rozum a&#160;celou bytost mladého člověka.</p>
			<p class="MLP_text ParaOverride-1">Když tohle zaznívalo, stála přede mnou Natálie. Připadalo mi, že v&#160;tomhle roce dospěla k&#160;větší dokonalosti a&#160;je tak mimořádně krásná, že jsem v&#160;životě takovou ženskou bytost ještě nespatřil.</p>
			<p class="MLP_text ParaOverride-1">Neříkala mi nic, jenom se na mne dívala. Nebyl jsem s&#160;to přijít na cokoliv, co bych jí byl mohl říci na uvítanou. Beze slova jsem se uklonil, a&#160;Natálie opětovala úklonu stejným.</p>
			<p class="MLP_text ParaOverride-1">Nato jsme odešli do domu.</p>
			<p class="MLP_text ParaOverride-1">Dny plynuly tak jako v&#160;minulých letech. Nastala pouze jediná výjimka. Postupně se začalo mluvit o&#160;obrazech, mluvilo se o&#160;mramorové soše, co stála v&#160;domě na krásném schodišti, často jsme chodili do obrazového pokoje a&#160;dívali se na to a&#160;na ono a&#160;nejednu chvíli jsme prostáli ve smrákavém jasu schodiště, na něž se shora snášel něžný příval světla, a&#160;těšili jsme se skvělostí postavy, která tu stála, a&#160;nádherou toho, jak je rozvržena. Poznal jsem, že Matylda je zkušená v&#160;soudech o&#160;umění a&#160;že je od srdce vřele miluje. I&#160;u&#160;Natálie jsem viděl, že jí věci umění nejsou cizí a&#160;že pro její sklony cosi znamenají. Dospěl jsem tedy nyní ke zkušenosti, že mě v&#160;dřívější době, kdy jsem pohled ještě tolik neupíral na obrazy a&#160;na podobná umělecká díla a&#160;ta ještě nezaujímala místo v&#160;hloubi mé duše, všichni šetřili, že se přede mnou nikdo nepouštěl do nějakých rozmluv o&#160;uměleckých dílech, která jsou v&#160;domě, abych nebyl nucen pohybovat se v&#160;končině, jež v&#160;té chvíli ještě byla téměř za prahem mých duševních schopností. Teď mi také přišlo na mysl, že stejně tak otec z&#160;vlastního popudu nikdy nemluvil o&#160;svých obrazech a&#160;že se o&#160;nich zmínil vždy jen tehdy, když jsem na ně zavedl řeč já a&#160;ptal se na to a&#160;na ono. Tedy se vesměs vyhýbali tématu, které mi dosud nebylo běžné a&#160;u&#160;něhož očekávali, že jednou k&#160;němu snad mysl obrá­tím. Mne taková úvaha do jisté míry zahanbovala a&#160;připadal jsem si vůči všem těm lidem, kteří mi teď v&#160;představě procházeli myslí, jako těžkopádný nemotora; poněvadž však pořád byli vůči mně tak hodní a&#160;laskaví, usuzoval jsem z&#160;toho, že o&#160;mně nesoudí nepříznivě a&#160;že mé zaujetí vším tím, co jim bylo dávno tak drahé, užuž se rodí. Tohle pomyšlení mě z&#160;jedné strany zase klidnilo. Cítil jsem však zadostiučinění, že téměř s&#160;radostí zapřádali debaty, které se teď točily kolem výtvarného umění, že tedy dojista není nepřípadné, co jsem tu teď v&#160;tom smyslu vyslovil, a&#160;že je jim příjemné setkat se se mnou na životní cestě, která je pro ně důležitá.</p>
			<p class="MLP_text ParaOverride-1">Jednoho dne, když růže už téměř dokvétaly, byl jsem nedobrovolně svědkem výroku, který Matylda pronesla k&#160;mému hostiteli a&#160;který byl zjevně určen jedině jemu. Kreslil jsem v&#160;přízemí jednu okenní mříž. V&#160;přízemí domu byly samé železné okenní mříže. Nebyly to však ty ze silných tyčí, jaké se upevňují na nejeden dům a&#160;také na věznice, nýbrž byly jemně vykroužené a&#160;nahoře a&#160;dole mělce vyklenuté a&#160;toto klenutí se uprostřed skoro jako nějaký závěrný kámen sbíhalo do krásné růže. Ta růže byla pracována se skvostnou lehkostí a&#160;podobala se svému vzoru více, než jsem kdy u&#160;čehokoliv železného viděl. Krom toho byla celá mříž smontovaná naprosto filigránsky a&#160;tyče vedle závěrové růže oplývaly i&#160;leckterými významnými ozdobami. Bylo už skoro k&#160;večeru, když jsem se vyskytl v&#160;přízemí v&#160;jedné jizbě, jejíž okna vedla k&#160;růžím, to abych si předběžně načrtl celý tvar mříže, protože zvenčí byla až příliš cloněna růžemi. Jednotlivé ozdoby, jejichž dominantní vyvedení směřovalo ven, hodlal jsem si nakreslit někdy později. Jak jsem byl zahloubán do práce, za okny se zatmělo, jako kdyby kdosi stanul před oknem, koho jsem však vzhledem k&#160;hustým úponkům nerozeznal. V&#160;tu chvíli se otevřeným oknem jasně a&#160;zřetelně ozval Matyldin hlas, říkal: „Tak jako odkvetly tyhle růže, odkvetlo i&#160;naše štěstí.“</p>
			<p class="MLP_text ParaOverride-1">Odpověděl jí hlas mého hostitele, a&#160;ten říkal: „Neodkvetlo, nabylo jen jiné podoby.“</p>
			<p class="MLP_text ParaOverride-1">Vstal jsem, poodešel od okna a&#160;doprostřed pokoje, abych už neslyšel, jak rozhovor dál probíhá. Ježto jsem i&#160;uvažoval o&#160;tom, že se nesluší, aby se můj hostitel a&#160;Matylda posléze dozvěděli, že jsem v&#160;době, kdy mluvili u&#160;okna, byl v&#160;jizbě, do níž okno vedlo, a&#160;tak jsem odešel i&#160;z&#160;jizby a&#160;vydal se do zahrady. Když jsem po nějaké době uviděl svého hostitele, Matyldu, Natálii a&#160;Gustava, jak jdou ke třešni, odešel jsem zas do jizby a&#160;sebral své kreslicí náčiní, které jsem tam nechal; ten večer se totiž mezitím už tak setmělo, že už bych na další kreslení neviděl.</p>
			<p class="MLP_text ParaOverride-1">Když růže definitivně odkvetly, rozhodli jsme se, že nějaký čas pobudeme i&#160;ve Hvězdném dvoře. Když jsme se brali kopcem vzhůru k&#160;němu, viděl jsem, že se u&#160;zdí staví lešení, a&#160;když jsme přišli blíž, poznal jsem, že dělníci, co byli na lešení, smývají obílení z&#160;rozlehlých kamenů, které vystupovaly na povrch zdiva, a&#160;kameny čistí. Předtím na odlehlé části domů podnikli pokus, který se osvědčil a&#160;vyjevil, že budova bez obílení bude vypadat mnohem hezčeji.</p>
			<p class="MLP_text ParaOverride-1">Ve Hvězdném dvoře si vůči mně počínali přátelsky tak jako v&#160;dřívějších dobách, ba pokud jsem mohl věřit svým pocitům a&#160;pokud se smím dopustit rozlišování tak jemného, ještě přátelštěji než dříve. Matylda sama mi ukázala všechno, o&#160;čem si myslela, že by pro mě mohlo mít nějakou cenu, a&#160;při tom předvádění mi vysvětlila všechno, o&#160;čem si myslela, že vysvětlit potřebuje. Za tohoto svého pobytu jsem se i&#160;dozvěděl, že Matylda kdysi zámek koupila od jednoho vznešeného člověka, který v&#160;něm býval zřídkakdy a&#160;dosti ho za­nedbával. Před ním byl ve vlastnictví jednoho jeho příbuzného, jehož dědeček zámek kdysi zakoupil. V&#160;předešlé době se majitelé zhusta střídali a&#160;panství bylo hodně sešlé. Matylda začala tím, že k&#160;zámku náležející poddané, kteří tu museli odevzdávat desátky a&#160;dávky, za dohodnutou náhradu zbavila na všechny časy jejich povinnosti a&#160;učinila z&#160;nich neomezené vlastníky na jejich půdě. Udělala ještě druhou věc, jež spočívala v&#160;tom, že začala sama hospodařit na zámeckých pozemcích, že založila svornou domácnost čeledi a&#160;své vlastní rodiny a&#160;s&#160;touto domácností žila. Dala do pořádku šafářský dvorec a&#160;s&#160;pomocí činorodých lidí, které najala, uvedla do lepšího stavu pole, louky i&#160;lesy. Krásné řady ovocných stromů, které se táhly nivami a&#160;které se mi tak velice líbily, už když jsem tu pobýval poprvé, zasadila sama Matylda, a&#160;pokud mohla někde dostat dobré, i&#160;třeba už poněkud vzrostlejší ovocné stromy, nelitovala času ani výdajů, aby je dopravila k&#160;sobě a&#160;zasadila na panství. Když pak sousedé začali zvolna napodobovat její postupy, krajina nabyla osobitého a&#160;libého vzezření, kterým se lišila od končin všude kolem.</p>
			<p class="MLP_text ParaOverride-1">Obrazy, které byly v&#160;obývacích pokojích Matyldy i&#160;Natálie, neměly podle mého mínění vcelku vzato sice hodnotu jako obrazy na Strázném dvoře, ale byly mezi nimi leckteré, u&#160;nichž mi připadalo, že tak, jak se na to dívám dnes, byly vytvořeny se svrchovaným mistrovstvím. Řekl jsem o&#160;tom svému hostiteli, ten mi to potvrdil a&#160;ukázal mi oleje Tizianovy, Guida Reniho, Paula Veronese, Van Dyckovy a&#160;Holbeinovy. Obrazy nezávažné, anebo dokonce špatné, tak jak jsem je vídal v&#160;nejedné galerii, do níž jsem směl vcházet, pokud mi je vzpomínka teď nenadále a&#160;znovu a&#160;znovu přiváděla na odiv, v&#160;Matyldině příbytku ani nikde na Strázném dvoře nebyly. I&#160;tady jsme podobně jako v&#160;Růžovém domě mluvili o&#160;obrazech a&#160;patřilo ke chvílím nejkrásnějším, když se ten který obraz postavil na stojan, když se zahalila okna, aby nesálala světlo, které by vadilo, když obraz posunuli do vhodného osvětlení a&#160;my se ocitli před ním. Matylda a&#160;můj hostitel obvykle seděli, já a&#160;Eustach jsme stáli, vedle nás Natálie a&#160;nezřídka i&#160;Gustav, ten při takových příležitostech býval velice zdrženlivý a&#160;soustředěný. Často mluvil o&#160;obraze především můj hostitel, často však i&#160;Eustach a&#160;k&#160;tomu tu a&#160;tam přispěla pár slovy anebo jednoduchým názorem Matylda. Možná jsme zhusta opakovali, co už se někde někdy řeklo, ukazovali jsme si leccos, co jsme už častokrát někde vídali, a&#160;upozorňovali jsme se na věci, které jsme tak jako tak už znali. Tak se opakoval požitek a&#160;člověk se vžíval do uměleckého díla. Já mluvíval velice zřídka, nanejvýš jsem se ptal a&#160;dával si to a&#160;ono vysvětlit. Natálie stála vedle mne a&#160;nikdy nepronesla jediné slovo.</p>
			<p class="MLP_text ParaOverride-1">Často jsem chodíval i&#160;k&#160;nymfě v&#160;kašně, co byla pod stěnou se zelení v&#160;zahradě. Dřív jsem obdivoval hlavně ten překrásný mramor, s&#160;jakým jsem se jinde doposud nesetkal; teď mi i&#160;postava připadala jako velice krásný výtvor. Srovnával jsem ji s&#160;postavou na schodišti v&#160;domě svého hostitele. I&#160;když socha na schodišti co do vznešenosti, důstojnosti a&#160;vážnosti v&#160;mých očích daleko předčila tu druhou, ta byla přesto pro mne přepůvabná, něžná a&#160;jasná, měla v&#160;sobě jakýsi konejšivý klid, jaký v&#160;sobě bohyně zřídla mít má, a&#160;přesto měla i&#160;zas onu ryzost a&#160;řekl bych cizotu, jakou obraz v&#160;sobě nemá, jakou mramor ovšem vyjevuje hodně často. Teď jsem si jasněji uvědomoval tuhle cizost a&#160;také jsem se dozvídal, že se mě zmocňovala už v&#160;dřívějších dobách, když jsem se ocital tváří v&#160;tvář dílům z&#160;mramoru. U&#160;téhle postavy účinkovalo ještě cosi zvláštního, co má důvod v&#160;tom, že se zabývám výzkumem Země, totiž že tenhle mramor byl tak krásný a&#160;téměř bez poskvrny. Tenhle mramor patřil k&#160;druhu, který je na okrajích průsvitný, jehož běl málem jiskří a&#160;svádí nás k&#160;tomu, myslet si, že tu vidíme třpytit se krystaly jak ledové jehly anebo jak zrnka cukru. Jen tam, kde voda tekla ze džbánu, který postava držela v&#160;objetí, byl na mramoru zelenavý zásvit, a&#160;stupeň, na němž spočívala nejníže ukročená noha, byl rovněž zelený a&#160;poněkud znečištěný zdola vzlínající vodou. Mramor na přítelově soše byl asi výtečný, nejspíš byl parský; ale už měl do jisté míry barvu starého mramoru, kdežto nymfa byla jako nová, jako kdyby její mramor byl z&#160;Carary. Pomyslel jsem si také, a&#160;přátelé mi to potvrdili, že tahle socha je původu novějšího; ale tak jako u&#160;hostitelovy sochy ani tady se nevědělo, který mistr je jejím tvůrcem.</p>
			<p class="MLP_text ParaOverride-1">Rád jsem sedával v&#160;jeskyni u&#160;sochy. Bylo v&#160;ní sedátko z&#160;bílého mramoru v&#160;prohlubni, která se táhla bočně od nymfy zpátky k&#160;budově a&#160;od níž si bylo možné postavu dobře prohlížet. Na mramor se snášel jemný soumrak a&#160;v&#160;tom soumraku se zdálo, jako kdyby mramor zářil. Bylo tu vidět, i&#160;jak slabě zurčí voda ze džbánu, jak víří v&#160;bazénku, jak ukapává na zem a&#160;jak se na ní tu a&#160;tam zablyští.</p>
			<p class="MLP_text ParaOverride-1">K&#160;příbytku mi poskytli touž místnost, kterou jsem měl za prvních dvou pobytů, které jsem si tady na zámku odbyl. Vybavili ji vším příjemným, na co si jen člověk mohl vůbec vzpomenout a&#160;co jsem z&#160;valné většiny ani nepotřeboval; byl jsem totiž ze svého cestování stran všeho, co je vnějškové, zvyklý na věci jen zcela jednoduché.</p>
			<p class="MLP_text ParaOverride-1">Když jsme se loučili ve Hvězdném dvoře, Matylda mi dala sbohem stejně mile a&#160;přátelsky, jako mě předtím vítala.</p>
			<p class="MLP_text ParaOverride-1">Na zpáteční cestě jsme se zastavili u&#160;několika sedláků, kteří v&#160;kraji požívali značné pověsti, a&#160;prohlédli si, co na svých statcích zavedli a&#160;co by rádi dál šířili ku blahu země. Můj hostitel vzal s&#160;sebou domů sazenice révy, různé druhy semen a&#160;obrázky nových zařízení.</p>
			<p class="MLP_text ParaOverride-1">Než jsem se vydal nazpátek ke svým nejbližším, ještě jednou jsem zašel do Červené Slatiny, abych se podíval, jak daleko pokročily práce na mém mramoru. Z&#160;menších věcí bylo leccos hotovo. Bazének a&#160;větší práce musely přejít ještě do dalšího roku. Schválil jsem tohle ustanovení; bylo mi milejší, aby se všechno dobře udělalo, než aby bylo brzy hotovo. Co bylo dokončeno, zabalil jsem si a&#160;chystal se odvézt s&#160;sebou domů.</p>
			<p class="MLP_text ParaOverride-1">V&#160;Růžovém domě, když jsem se do něho vrátil, našel jsem dopis od Rolanda, který psal o&#160;výsledcích pátrání po doplňcích k&#160;otcovu sloupovému obložení. Není prý naděje nějaké doplňky nalézt. V&#160;celých horách nebylo prý nic, co by mělo nějakou podobnost s&#160;popsaným obložením, tam kam Roland podnikal své výpravy, žádné obložení ani ostění se prý nevyskytovalo, ledaže by byly tak ukryty, že by se objevily jedině náhodou, tak jako se náhodou přišlo na to, které jsem přivezl otci. Pokud ovšem šlo o&#160;obložení, na němž mi záleží, prý je téměř jisto, že bylo zničeno. Rozměry, které jsem mu poslal o&#160;dílech, jež vlastní otec, hodí se přesně na jednu komnatu v&#160;kamenném domě v&#160;Hlásném údolí, kde se hned od počátku tušil původ oněch věcí a&#160;kde teď je ona komnata opuštěná. Má dva sloupy a&#160;na nich dojista byly ony ještě existující obklady. Mezivýplně jsou stejně tak zničené jako leccos, co se vyskytovalo v&#160;onom kamenném zámečku; jinak by se totiž musely najít buď v&#160;budově, anebo někde v&#160;kraji, ale ani jedno, ani druhé se nestalo, anebo by musely být hodně skryté, protože by jinak pátrání, které probíhá už dva roky a&#160;vešlo ve známost, nejspíš lidi podnítilo, aby věci přinesli za slušnou sumičku k&#160;prodeji. Musí se prý tedy počítat s&#160;tím, že se nic nenajde, a&#160;pokud by se přece jenom něco našlo, pak to bude třeba mít za nenadálé štěstí. Můj hostitel a&#160;já jsme řekli, že jsme na takový výsledek víceméně připraveni.</p>
			<p class="MLP_text ParaOverride-1">Když už podzim dosti pokročil, vydal jsem se na zpáteční cestu domů. Zvolil jsem si k&#160;příjezdu jedno navýsost jasné nedělní ráno, protože jsem věděl, že ten den bude otec doma a&#160;já budu moci strávit odpoledne v&#160;úplné společnosti svých nejbližších. Nepřijel jsem jako obvykle lodí, nýbrž jsem se pěšky vydal kolem celého pohoří směrem na východ a&#160;poté jsem kočárem severním směrem dojel do města. Otce jsem zastihl v&#160;hodně veselé náladě, vypadalo to, jako kdyby snad omládl o&#160;několik let. Oči mu ve tváři zářily, jako kdyby ho potkala nějaká ohromná radost. I&#160;ostatní vypadali navýsost potěšeně a&#160;vesele.</p>
			<p class="MLP_text ParaOverride-1">Po obědě mě otec zavedl do skleněného domku a&#160;ukázal mi, že obložení už je na sloupech. Byl to obdivuhodný pohled, nikdy bych si byl nepomyslel, že se ty řezby budou jevit tak hezky. Byly dokonale vyčištěné a&#160;opatřené tenkým nátěrem.</p>
			<p class="MLP_text ParaOverride-1">„Vidíš,“ řekl otec, „jak dobře to všechno dopadlo. Dřevěné obložení se hodí, jako kdyby bylo zhotovené na tyhle sloupy. A&#160;také to tak skoro je; jestli to obložení nebylo zhotoveno na sloupy, pak byly sloupy zhotovené na tohle obložení. Mnohem větší důležitost však tkví v&#160;tom, že se ta umná dřevořezba do domku naprosto hodí tak, jako kdyby se bývala původně zamýšlela pro něj&#160;– a&#160;to mě těší nejvíc. Nedokážu se tedy tak rmoutit jako ty, že další části obložení se nemohou najít. Musel bych celý domek znovu přestavět, kdyby se doplňky objevily; protože sem by se asi stěží hodily, a&#160;komolit je nějak anebo zvětšovat by stěží bylo stylové. A&#160;tak se budeme těšit z&#160;toho, co z&#160;nich zbylo, a&#160;pokud by se nějakým zázrakem objevily doplňky, uvidí se, co se dá dělat. Vidíš, že jsme si dali hodně práce, abychom vyplnili mezery a&#160;všechno uvedli do přirozeného souladu.“</p>
			<p class="MLP_text ParaOverride-1">Tak tomu také bylo. Nad obklady byla vsazená zrcadla, na jejichž rámech měly pokračování ozdoby obkladů a&#160;přecházely do ozdob částí okenních rámů a&#160;křížů oken. Pod okny byly upevněny římsy a&#160;ostění tak, aby mezi řezbami vznikla klidnější plocha. Vyslovil jsem otci obdiv, že dokázali celé věci dát takovou podobu.</p>
			<p class="MLP_text ParaOverride-1">„No však nám byl také ku pomoci zdatný učitel,“ opáčil otec, „a&#160;my byli s&#160;to podle jeho rad ještě leccos v&#160;započatém díle změnit; jinak by nedopadlo tak, jak dopadlo. Sedni si k&#160;nám, budu ti to vyprávět.“</p>
			<p class="MLP_text ParaOverride-1">Seděl s&#160;matkou na lavičce, která byla upletena z&#160;tenkých rákosových stébel, sestra a&#160;já jsme usedli na židle proti nim.</p>
			<p class="MLP_text ParaOverride-1">„Tvůj hostitel,“ zahovořil, „nás vypátral, a&#160;kdyžs byl ty dva týdny pryč, poslal sem své stavební nákresy a&#160;kresby mnoha dalších objektů, abych si je prohlédl. Navrhl mi také, abych si leckteré, co se mi zvláště líbí, dal možná obkreslit, jen prý ať mu předtím všechny archy pošlu a&#160;označím mu ty, které bych rád měl obkreslené, že mi je pak příležitostně za tím účelem doručí. Já to dovolení odmítl, jen jsem si dal zběžně překreslit jednotlivé ozdoby anebo tyče, pokud jsem uznal, že při dalším zařizování v&#160;domě mi to bude na prospěch. Největší užitek však jsme&#160;– můj dělník a&#160;já&#160;– čerpali z&#160;prohlídky celku. Poznali jsme tu nové věci, viděli jsme, že existuje i&#160;leccos krásnějšího, než co máme my, takže jsme plán a&#160;jeho uskutečňování v&#160;domě mohli vypracovat a&#160;konat mnohem lépe, než jsme až doposud jedno i&#160;druhé vypracovávali a&#160;konali. Nákresy staveb, nábytku a&#160;dalších věcí, které mi tvůj hostitel poslal, jsou tak krásné, že snad existuje jen málo podobných. Když jsem se díval na tyhle věci, měl jsem ohromnou radost, a&#160;kdo vlastní tak znamenitou sbírku překrásných, početných a&#160;přitom tak rozmanitých objektů, toho při zařizování nikdy nemůže už svést nic, co je bezvýznamné, prázdné a&#160;nicotné, ba ten, pokud všeho přiměřeně užívá a&#160;pokud jeho duch dokáže do sebe věci vstřebávat, určitě svede produkovat než to, co je svrchované a&#160;ryzí. Je zvláštní přízní osudu, když člověk má dost času, prostředků a&#160;spolupracovníků, aby taková díla dokázal uskutečňovat. Patřilo k&#160;mým nejkrásnějším chvilkám, když jsem mohl listovat oněmi sbírkami a&#160;hroužit se do úvah o&#160;tom, co mě zvláště oslovovalo. Snad mě přece jenom ještě někdy osud obdaří svou přízní a&#160;budu moci využít nabídku tohohle člověka a&#160;tu a&#160;tam vykonat cosi, co do posledních mých dnů nebude tak docela bezcenným přírůstkem.“</p>
			<p class="MLP_text ParaOverride-1">„Otče, podívej,“ opáčil jsem, „já ale teď musím mluvit o&#160;jiných věcech; ne a&#160;ne se vymanit z&#160;úžasu, že můj hostitel sem poslal své kresby, které má tak rád, které nemá zajisté rád o&#160;nic méně než své knihy, a&#160;z&#160;těch nevydá z&#160;domu jedinou. Mám z&#160;téhle události radost takovou, že nenacházím slov, abych ji i&#160;jen zčásti dokázal vyjádřit. Otče, mým citům se v&#160;poslední době dostalo takového rozmachu, že to sám nechápu, musím s&#160;tebou o&#160;tom všem mluvit, musím si s&#160;tebou promluvit o&#160;spoustě věcí. A&#160;musím svému hostiteli co nejvroucněji a&#160;nejvřeleji poděkovat, jakmile ho uvidím, tím že ti poslal ty kresby, prokázal mi přízeň tak velikou, jakou mi jen vůbec mohl prokázat.“</p>
			<p class="MLP_text ParaOverride-1">„Pak tě musím poprosit, abys šel se mnou a&#160;ještě se na něco podíval,“ řekl otec.</p>
			<p class="MLP_text ParaOverride-1">Dovedl mě do svého starověkého pokoje. Matka a&#160;sestra šly s&#160;námi.</p>
			<p class="MLP_text ParaOverride-1">U&#160;jednoho sloupu, který šňořilo protáhlé zrcadlo ve starobylé obrubě, stál stůl s&#160;hudebními nástroji; ten stůl jsem viděl už v&#160;Růžovém domě, když se rekonstruoval, a&#160;pak na začátku letošního léta, kdy už byl opravený.</p>
			<p class="MLP_text ParaOverride-1">Nedokázal jsem údivem vypravit ze sebe slovo.</p>
			<p class="MLP_text ParaOverride-1">Otec, protože ten chápal, co cítím, řekl: „Ten stůl je mým majetkem. Poslali mi ho v&#160;tomhle létě a&#160;doprovodili prosbou, abych ho postavil mezi jiné své věci jako upomínku na člověka, jehož největším potěšením vždy bylo udělat radost někomu druhému, kdo má zalíbení ve stejných věcech jako on.“</p>
			<p class="MLP_text ParaOverride-1">„Tak to se musím okamžitě vypravit za svým přítelem,“ vyhrkl jsem.</p>
			<p class="MLP_text ParaOverride-1">„Díky jsem mu už vyjádřil,“ řekl otec, „ale pokud se za ním hodláš vydat a&#160;říci mu je vlastními ústy, bude mě to těšit o&#160;to víc.“ Sestra hopkala anebo málem skákala po pokoji a&#160;hlaholila: „Já si to myslela, že se zachová takhle, já si to myslela. Ach, to je radost, to je radost! Odjedeš brzy?“</p>
			<p class="MLP_text ParaOverride-1">„Zítra s&#160;prvním rozbřeskem,“ opáčil jsem, „ještě dnes se musí objednat koně.“</p>
			<p class="MLP_text ParaOverride-1">„Je pozdní roční doba, a&#160;tys sotva přijel, synu,“&#160;řekla matka; „ale já tě nebudu nijak držet. Ten stůl a&#160;ještě více to, jak ten člověk smýšlí, to na otce zapůsobilo jako samo štěstí. Určitě to jsou lidé skvělí.“</p>
			<p class="MLP_text ParaOverride-1">„Takový nikdo druhý na téhle zemi není,“ vyhrkl jsem.</p>
			<p class="MLP_text ParaOverride-1">Nemeškal jsem a&#160;poslal čeledína na poštu, aby mi na druhý den ráno na čtvrtou hodinu objednal dva koně. Pak jsme ještě mluvili o&#160;stole. Otec vykládal o&#160;jeho vlastnostech, vysvětloval nám to a&#160;ono a&#160;objasnil mi v&#160;delším vyprávění, proč musí stát zrovna na místě, na kterém stojí. Neřekl jsem nic o&#160;otcových obrazech, ač jsem se na ně velice těšil a&#160;chtěl o&#160;nich s&#160;otcem mluvit, nezmínil jsem se nijak podrobněji o&#160;svém letošním letním pobývání, nechal jsem uplynout zbytek dne a&#160;netrpělivě vyčkával rána. Odpovídal jsem jen tu a&#160;tam na otcovy otázky a&#160;naslouchal mu, když se znovu rozhovořil o&#160;tom, co tohle léto byla pro něj opravdová událost. Než jsme odešli spát, rozloučili jsme se a&#160;já se vydal do svých pokojů.</p>
			<p class="MLP_text ParaOverride-1">Ve tři hodiny ráno jsem si sbalil lehké kožené zavazadlo a&#160;za půl hodiny nato jsem byl už oblečen do dobrého cestovního šatu. V&#160;jídelně, kde jsem měl zchystanou ještě snídani, čekala na mne matka a&#160;sestra. Otec, říkaly, prý ještě slastně spí. Posnídal jsem, koně stáli u&#160;domovních vrat, matka se se mnou rozžehnala, sestra šla se mnou ke kočáru, políbila mě tu velmi vroucně a&#160;přátelsky, nastoupil jsem do vozu a&#160;ten hustou tmou ještě všude panující vyrazil do dáli.</p>
			<p class="MLP_text ParaOverride-1">Nikdy jsem ještě nejel s&#160;vlastními poštovními koňmi, protože vydávat peníze na něco takového jsem pokládal za plýtvání. Teď jsem to udělal, cesta mi neubíhala dost rychle a&#160;na každé poště, kde se mi dostalo nových koní a&#160;nového kočáru, trvala mi zastávka příliš dlouho.</p>
			<p class="MLP_text ParaOverride-1">Neptal jsem se otce na dopis, který přišel s&#160;kresbami anebo se stolem, také jsem se nedotazoval na to, jak to všechno dorazilo. Otec se o&#160;tom rovněž nezmínil. Rozhodl jsem se, že budu nadále věrný tomu, co jsem zamýšlel, a&#160;nebudu se stran toho záměru na nic tázat.</p>
			<p class="MLP_text ParaOverride-1">Jel jsem celý den a&#160;celou noc a&#160;přerušil jsem jízdu, jen když jsem se nutně musel najíst, a&#160;k&#160;polednímu druhého dne jsem dorazil do Růžového domu. Zastavil jsem u&#160;mříže, čeledínovi, který ani nebyl překvapen, protože si nejspíš už zvykl, že do toho domu přijíždím a&#160;zase z&#160;něho odjíždím, odevzdal jsem své zavazadlo, kočár a&#160;koně jsem poslal zpět na poslední poštu, kam patřili, vešel do domu a&#160;poptal se po svém příteli.</p>
			<p class="MLP_text ParaOverride-1">Prý je ve své pracovně, řekli mi.</p>
			<p class="MLP_text ParaOverride-1">Dal jsem se ohlásit a&#160;vyzvali mě, ať jdu nahoru.</p>
			<p class="MLP_text ParaOverride-1">Přítel mi s&#160;úsměvem vykročil naproti, když jsem k&#160;němu vešel. Podotkl jsem, že asi ví, proč přijíždím.</p>
			<p class="MLP_text ParaOverride-1">„Řekl bych, že si to dokážu domyslet,“ odpověděl.</p>
			<p class="MLP_text ParaOverride-1">„Pak se nebudete divit,“ řekl jsem, „že v&#160;tomhle roce, ač jsem se pro letošek už rozloučil, navýsost spěšně k&#160;vám ještě jednou přijíždím, protože jste otci prokázal dvojí radost. Vy jste mi nic neřekl, otec mi také nic nepsal, nejspíš proto aby můj dojem, až tu věc uvidím, byl větší; musel bych být velice nespravedlivý, kdybych nepřijel a&#160;nepoděkoval za ten jásot, který propukl v&#160;mém srdci. Nevím, čím jsem si zasloužil, že jste udělal, co jste udělal; nevím, jaký vztah máte k&#160;mému otci, že mu dáváte tak drahocenný dar a&#160;že na něj tak láskyplně myslíte s&#160;těmi kresbami. Děkuji vám za to tisíckrát a&#160;nade všechno srdečně. Já jsem vám ve svém srdci poděkoval za všechno přátelské, čeho se mi ve vašem domě dostalo; a&#160;nabízím vám za to co nejvroucnější dík, který by se vyjádřil nejlépe, kdyby mi bylo dopřáno, abych třeba jen jedinkrát vykonal já něco pro vás.“</p>
			<p class="MLP_text ParaOverride-1">„I&#160;na to možná někdy dojde,“ odpověděl hostitel, „nejlepším, co člověk může udělat pro druhého, je to, čím pro něj je. Tím nejpříjemnějším na celé věci je to, že jsem se nemýlil a&#160;že váš otec měl ze zásilky radost a&#160;že otcova radost udělala radost i&#160;vám. Jinak je všechno přece velmi prosté a&#160;přirozené, vy jste mi vyprávěl o&#160;těch starobylých věcech, co vlastní váš otec a&#160;z&#160;nichž má potěšení, mluvil jste o&#160;jeho obrazech, přinesl jste mu řezbářská díla, na něž dal přestavět malý arkýř ve svém domě, velice jste se snažil vypátrat doplňky k&#160;řezbám, dokonce jste si k&#160;tomu vyžádal mou radu, a&#160;bylo vám nepříjemné, nakolik jste byl nucen obávat se, že to, co hledáte, vzdor všemu úsilí neobjevíte. Napadlo mě, že bych možná mohl vašeho otce potěšit některým ze svých objektů, domluvil jsem se s&#160;Eustachem a&#160;poslal ten stůl. Že jsem zaslal i&#160;ty kresby, i&#160;to bylo zcela logické. Vy jste si v&#160;minulém roce dal velkou práci a&#160;ve Hvězdném dvoře jste vytvořil vyobrazení nábytku a&#160;zařízení, abyste otci poskytl i&#160;jen obecnou představu o&#160;tom, co tu všechno je. Bylo tedy zcela nasnadě, aby se mu poslaly ty kresby, protože v&#160;nich je ještě daleko víc, daleko obsáhlejších a&#160;vzácnějších věcí, i&#160;když jsou pouhou sbírkou jednoho jednotlivého člověka a&#160;daleko zaostávají za tím, co nádherných děl existuje tu i&#160;onde. Máme tu všelicos ze starého nábytku, můžeme se bez toho a&#160;onoho obejít, už jsme se lecčehos zbavili a&#160;rádi dáme něco člověku, která z&#160;té věci bude mít radost a&#160;dokáže o&#160;ni pečovat a&#160;vážit si jí.“</p>
			<p class="MLP_text ParaOverride-1">„Nesmírně by mě rmoutilo,“ řekl jsem, „kdybyste si možná i&#160;jen vzdáleně myslel, že bych tím, co podnikám, snad mířil k&#160;nějakému takovému cíli.“</p>
			<p class="MLP_text ParaOverride-1">„To jsem si nikdy nemyslel, můj mladý příteli,“ odpověděl mi, „jinak bych byl ty věci vůbec neposílal. Ale blíží se dvanáctá. Pojďte se mnou do jídelny. Sice jsme vůbec netušili, že přijedete; ale snad se něco najde, abyste nemusel strádat hlady, a&#160;ani my neutrpíme žádnou újmu.“</p>
			<p class="MLP_text ParaOverride-1">To řekl a&#160;odešli jsme do jídelny.</p>
			<p class="MLP_text ParaOverride-1">Po jídle mě Gustav dovedl do mého příbytku; ten se udržoval neustále čistý a&#160;uklizený a&#160;teď ho blaživě vyhříval slabý oheň. Potřeboval jsem si trochu odpočinout a&#160;to mírné teplo mi osvěžovalo údy.</p>
			<p class="MLP_text ParaOverride-1">Někdy odpoledne mi můj hostitel řekl: „Ještě nikdy pozdní podzim nebyl tak krásný jako letos, podle mých záznamů o&#160;počasí od chvíle, co jsem tady, takový ještě nebyl, a&#160;jsou tu všechny příznaky, že tenhle stav potrvá ještě několik dnů. Nikde však takové jasné pozdně podzimní dny nejsou krásnější než v&#160;našich hornatých severních končinách. Hluboko dole se nezřídka válejí ranní mlhy, ba řeka denně svým údolím vede ráno mlžné pásy, na vrcholy hornatiny shlíží bezmračná obloha a&#160;putuje nad ní čiré slunce, a&#160;dokonce ji po celý den neopouští. Proto je i&#160;v&#160;tuto roční dobu na vysočině poměrně teplo; v&#160;končinách v&#160;nížině v&#160;tu dobu už ovocné stromy střásají listí, nahoře se ještě nejeden březový les, nejedno trnkové houští, nejedny bukové křoviny skví svými zlatými a&#160;rudými ozdobami. Vždy odpoledne je pak obvykle i&#160;výhled na celou nížinu jasnější než v&#160;jakoukoliv dobu v&#160;létě. Rozhodli jsme se proto, že se letos ještě jednou vypravíme na vysočinu, tak jak já jsem to v&#160;dřívějších dobách dělával nejeden rok. Vzdálenosti tu nejsou nijak velké, a&#160;pokud by se snad ohlašovaly předzvěsti, že se povětří sbírá ke změně, můžeme se kdykoli vydat na cestu domů a&#160;bez větších potíží dospět zpátky na Strázný dvůr. Ráno dorazí Matylda a&#160;Natálie, pojedou s&#160;námi, a&#160;i Eustach se k&#160;nám přidá. Nechcete tu cestu také podniknout s&#160;námi a&#160;vychutnat si s&#160;námi pár dnů líbezné poslední fáze téhle roční doby? Pokud pak bude sněžit anebo pršet, až dojedeme zpátky ke mně do domu, budete se moci vydat domů poštovním vozem a&#160;povětří vám neublíží.“</p>
			<p class="MLP_text ParaOverride-1">„To mi nikdy neublíží,“ opáčil jsem, „protože jsem vůči jeho vlivům odolný, a&#160;ani by mě vzhledem k&#160;tomu, co vůči vám cítím, nemohlo potkat nic příjemnějšího než putovat nějaký čas spolu s&#160;vámi; ale doma o&#160;něčem takovém nic nevědí a&#160;nejspíš mě čekají už brzy.“</p>
			<p class="MLP_text ParaOverride-1">„Mohl byste je přece vyrozumět dopisem,“ řekl můj hostitel.</p>
			<p class="MLP_text ParaOverride-1">„To udělat mohu,“ odvětil jsem. „I&#160;když hned co jsem přijel, zase jsem odcestoval, ač jsem byl předtím několik měsíců pryč, jestli mě čekají už v&#160;nejbližších dnech, snad přece jenom uznají, že pobýval-li jsem delší dobu u&#160;člověka, za nímž jsem se vypravil v&#160;záležitosti takové, jaká se odbývá mezi námi, má to svůj důvod v&#160;povaze věci. Měli by mi daleko více za zlé, kdybych za stávající situace přijel domů, než když ještě nějakou chvíli pobudu u&#160;vás.“</p>
			<p class="MLP_text ParaOverride-1">„Položil jsem vám svůj dotaz a&#160;vyslovil svou nabídku,“ odpověděl můj hostitel, „zachovejte se podle svého nejlepšího uvážení. Co uděláte, bude správné.“</p>
			<p class="MLP_text ParaOverride-1">„Hned teď napíšu ten dopis.“</p>
			<p class="MLP_text ParaOverride-1">„Dobře, a&#160;já ho ihned pošlu na poštu.“</p>
			<p class="MLP_text ParaOverride-1">Šel jsem do svých pokojů a&#160;napsal dopis otci. Udělal jsem jistě dobře. Otec, matka i&#160;sestra by mi asi stěží prominuli, pokud bych se s&#160;radostí nepřipojil na krátkou cestu k&#160;člověku, který si takhle počínal vůči naší rodině.</p>
			<p class="MLP_text ParaOverride-1">Když jsem byl s&#160;dopisem hotov, snesl jsem ho dolů a&#160;tam už na něj čekal čeledín, který se obvykle posílal na pochůzky, a&#160;spolu s&#160;dalšími objednávkami ho donesl do obce, kde se měl dostat na poštu.</p>
			<p class="MLP_text ParaOverride-1">Druhý den, už v&#160;průběhu dopoledne, dorazila Matylda a&#160;Natálie. Zdálo se, že důvod, proč já, když jsem se už rozloučil, znovu jsem přijel do Růžového domu, všechny potěšil. Dívali se na mne přá­telštěji. I&#160;Natálie, ač se mi předtím tak vyhýbala, byla jiná. Několikrát, když jsem byl od ní odvrácen, byl jsem si téměř jistý, že na mne určitě upírá pohled, když jsem se ale na ni podíval, hned jej odvrátila. Gustav se ke mně upnul celým srdcem a&#160;nikterak to neskrýval. Už jsem věděl, že ke mně vždycky cítil velikou náklonnost, a&#160;já mu ji oplácel z&#160;hloubi duše.</p>
			<p class="MLP_text ParaOverride-1">Odpoledne se konaly přípravy na cestu a&#160;druhý den ráno ještě před východem slunce jsme vyjeli. S&#160;Matyldou jela Natálie a&#160;jedna služebná, s&#160;mým hostitelem jel Eustach, Gustav a&#160;já. Měli jsme se někde v&#160;kraji setkat s&#160;Rolandem, měl kus cesty jet s&#160;námi, a&#160;pokud k&#160;tomu dojde, rozhodlo se, že Gustav se bude muset přemístit do matčina vozu. Osobitá podoba vysočiny podnítila osobitý plán cesty. Rozhodli jsme se totiž, že přes některé příkré a&#160;protáhlejší hory půjdeme vzhůru pěšky a&#160;stejně tak přes některé dolů. Tím se asi veškerá společnost občas semkne, jindy se zas rozdělí. Leccos se tak bude moci vychutnávat vespolek, leccos jednotlivě, ale zakrátko se všichni budou moci navzájem o&#160;všechno podělit.</p>
			<p class="MLP_text ParaOverride-1">Než se slunce vyšplhalo na nejvyšší bod svého oblouku, už jsme dorazili na náhorní plošinu, která odděluje nížinný kraj od vysočiny, a&#160;jeli k&#160;vlastnímu cíli cesty.</p>
			<p class="MLP_text ParaOverride-1">Můj hostitel měl pravdu. V&#160;mírném, něžném třpytu odpoledního slunce, které tady hřálo téměř více než v&#160;rovinách a&#160;údolích nížiny, jeli jsme vstříc líbezné scenérii. I&#160;nedůležité okolnosti se spojily, abychom měli cestu příjemnou. Ukázalo se, že písčité cesty vrchoviny, které byly i&#160;velice dobře zbudovány, jsou naprosto suché, a&#160;přitom se na nich nepráší, což se o&#160;cestách dole v&#160;nížině říci nedalo, protože ty dílem nasály den co den vždy ranní mlhu, dílem kvůli těžké půdě byly po dlouhé úseky vlhké, studené a&#160;špinavé. A&#160;tak jsme příjemně ujížděli, všechno bylo jasné, průzračné a&#160;klidné. Před námi se vynořoval anebo zase mizel Natáliin žlutý cestovní slamák, tak jak její kočár jel vzhůru povlovným náspem anebo sjížděl po jeho druhé straně dolů. Na bezmračném nebi tkvělo slunce, ale už se hluboko sklánělo k&#160;jižní straně, jako kdyby se už chtělo pro tento rok loučit. Jeho paprsky se z&#160;posledních sil blyštivě otíraly o&#160;nejeden kámen a&#160;o&#160;pestré barvy křovisek u&#160;kamenů. Pole byla sklizena a&#160;zorána, spočívala lysá podél vršků a&#160;svahů, jen zelené plochy ozimů se z&#160;nich zářivě vydělovaly. Domácí zvířectvo, zbavené drtivosti léta, jež je přikovávalo na nepatrný kousek pastviny, chodilo po lukách a&#160;vychutnávalo si poznovu pučící trávu, anebo se dokonce procházelo po osetých polích. Lesíky, jež korunovaly nesčetné vršky, třpytily se ještě v&#160;té pozdní roční době buď zlatožlutě nepoztrácenou ozdobou listí, anebo načervenale, anebo se tmavou, hory ztékající zelení borovic táhly vzhůru co barevné pásy. A&#160;nade vším přesto tkvěl modrý, lehký nádech, který to všechno mírnil a&#160;dodával všemu jakýsi laskavý půvab. Zvláště na pozadí údolních zářezů anebo úžlabin byla modrá barva jemná a&#160;krásná. Z&#160;tohoto ovzduší tu a&#160;tam zasvítily vzdálené kostelní věže anebo se třpytily ojedinělé bílé tečky domů. Nížina se osvobodila od ranních mlh, i&#160;s&#160;vysokými horami, které ji vymezovaly k&#160;jihu, prostírala se tu každému a&#160;všude viditelná, a&#160;jako kdyby se jí zdaleka dotýkala, lemovala tu kopcovitou krajinu, po níž jsme jeli, jako nějaká vzdálená, nadýchaná, mlčenlivá pohádka. Nějaké lidské hemžení bylo stěží vidět, ani meze u&#160;polí, neřkuli nějaký příbytek, jen lesknoucí se stuha řeky tu a&#160;tam prosvitla tou modří. Bylo až nevýslovné, jak se mi všechno líbilo, daleko více než dříve, když jsem si tuhle končinu trochu bedlivěji prohlížel se svým hostitelem. Hroužil jsem duši do toho spanilého pozdního vzduchu, který všechno halil do svého závoje, nořil jsem ji do hlubokých zářezů, kolem nichž jsme tu a&#160;tam přejeli, a&#160;s&#160;hlubokým vnitřním odhodláním ji odevzdával klidu a&#160;tichu, které kolem nás panovalo.</p>
			<p class="MLP_text ParaOverride-1">Když jsme zlezli jednu protáhlou horu, po níž se cesta jednak táhla kolem drobných skalisek, kolem houštin a&#160;luk, jednak ovšem skýtala pohled do strže a&#160;za ní na hory, na luka, na pole a&#160;na vzdálené pásy lesů, když kočáry jely napřed a&#160;celá společnost zvolna šla za nimi, a&#160;mnohdy se při tom zastavovala a&#160;rozmlouvala, ocitl jsem se po boku Natálie; zeptala se mě, když jsme chvíli mlčeli, jestli se ještě zaobírám španělštinou.</p>
			<p class="MLP_text ParaOverride-1">Odpověděl jsem jí, že jsem se ji začal učit teprve před nedávnem, že jsem v&#160;ní však od té doby neustále postupoval dopředu a&#160;vposledku že jsem se odvážil i&#160;na Calderóna.</p>
			<p class="MLP_text ParaOverride-1">Natálie řekla, že jí matka španělštinu doporučila. Že se jí líbí, že od ní neupustí, dokud totiž jí budou na ni síly postačovat, a&#160;že nachází v&#160;obsahu španělských písemných výtvorů, zvláště v&#160;osamělosti romancí, na stezkách poháněčů mezků a&#160;ve stržích a&#160;v&#160;horách podobnost s&#160;krajinou, jíž putujeme. Proto prý se jí líbí španělština, že se jí tak líbí tahle země. Kdyby záleželo na ní, prý by nejraději bydlela v&#160;těchhle horách.</p>
			<p class="MLP_text ParaOverride-1">„Mně se tenhle kraj také líbí,“ opáčil jsem, „líbí se mi víc, než bych si kdy byl myslel. Když jsem tu byl poprvé, jeho půvaby na mě vůbec nijak nepůsobily, ba těmi prudkými změnami, a&#160;přesto velikou vzájemnou podobností všech zdejších končin mě spíš odpuzovala, než přitahovala. Když jsem pak se svým hostitelem jednou procestoval její větší část, bylo to docela jiné, zjistil jsem, že cítím náklonnost k&#160;tomu rozhledu i&#160;omezenosti, malosti i&#160;velkoleposti, jednoduchosti i&#160;rozličnosti. Cítil jsem pohnutí, ačkoliv jsem byl zvyklý na docela jiné tvary a&#160;měl je rád, totiž na tvary ve vysokých horách. Dnes však se mi líbí všechno, co nás obklopuje, líbí se mi tak, že to téměř ani nejsem s&#160;to vyslovit.“</p>
			<p class="MLP_text ParaOverride-1">„Vidíte, tak to bývá vždy,“ opáčila. „Když jsem sem s&#160;otcem zajela poprvé, to jsem arci byla ještě v&#160;dětských letech, bylo mi to nepřestajné stoupání a&#160;klesání tak nepříjemné, že jsem strašlivě toužila, abychom už byli zpátky v&#160;našem městě a&#160;na jeho rovinách. Po dlouhé době jsem pak s&#160;matkou projížděla těmihle končinami a&#160;později znovu a&#160;znovu, se stejnými lidmi jako dnes, vyjma vás, a&#160;pokaždé mi ten kraj a&#160;jeho utváření, ba i&#160;jeho obyvatelé byli milejší. I&#160;to je zvláštní a&#160;příjemné, že se dá spojit putování kočárem a&#160;putování pěší. Když člověk vystoupí z&#160;kočáru, jak to děláme teď, a&#160;vydá se vzhůru na některou táhlou horu anebo po ní schází dolů, je pak člověku kraj známější, než když sedí pořád v&#160;kočáře. Víc se nám přiblíží. Křoviska u&#160;cesty, kamenné zdi, které tu tak často zakládají kolem polí, březové lesíky se vším tím titěrným, co roste pod jeho kmeny, louky, které se táhnou do nějaké rokle, a&#160;koruny stromů, které z&#160;rokle hledí vzhůru, má člověk rovnou před očima. Po rovinách se chvatně přejede kolem. Tady je zrovna taková jedna rokle, jak jsem říkala.“</p>
			<p class="MLP_text ParaOverride-1">Na chvilku jsme se zastavili a&#160;dívali se dolů do rokle. Nikdo z&#160;nás vůbec nic neříkal. Konečně jsem se jí zeptal, odkudpak ví, že se učím španělský jazyk.</p>
			<p class="MLP_text ParaOverride-1">„Řekl nám to náš hostitel,“ odvětila, „řekl nám i&#160;to, že čtete Calde­róna.“</p>
			<p class="MLP_text ParaOverride-1">Když tohle prozradila, šli jsme dál. Ostatní přátelé, kteří byli před námi, se zastavili a&#160;rozmlouvali a&#160;my jsme je dohonili. Debata byla obecnější a&#160;obecnější a&#160;týkala se většinou toho, co bylo vidět docela blízko anebo hodně daleko.</p>
			<p class="MLP_text ParaOverride-1">Protože po západu slunce se hned velmi ochladilo a&#160;nebylo účelem naší cesty zmáhat velké úseky, ale vychutnávat, co nám čas a&#160;cesta skýtaly, zastavili jsme, když se slunce sneslo za lem lesa, a&#160;nastěhovali jsme se do noclehárny. Cesta byla členěna tak, abychom v&#160;tu dobu dojeli vždy do větší osady. Ještě jsme si vyšli ven. Scenérie se za dobu tak krátkou neuvěřitelně proměnila! Slunce, jež skýtá život a&#160;vdechuje barvy, zmizelo, všechno bylo téměř jednobarevné, chlad v&#160;povětří byl citelný, kdesi hluboko dole na lukách se velice brzy už táhly stuhy mlh, daleké vysoké hory se ost­ře rýsovaly v&#160;jasném povětří, kdežto nížina se rozplývala a&#160;měnila v&#160;závoj. Obloha na západě byla nad temnými lesy jasně žlutá, z&#160;toho a&#160;z&#160;onoho příbytku stoupal k&#160;ní nejeden sloup kouře a&#160;záhy už se tu a&#160;tam blyštěla nějaká ta hvězda, nad vlnami lesa na západě se objevil jemný srpek měsíce a&#160;snášel se do nich.</p>
			<p class="MLP_text ParaOverride-1">Vešli jsme do pokoje, v&#160;němž pro nás zatopili, tam jsme snědli večeři, ještě chvíli jsme poseděli a&#160;debatovali a&#160;poté jsme odešli do svých ložnic.</p>
			<p class="MLP_text ParaOverride-1">Druhý den byla na lukách a&#160;na polích průzračná jinovatka. Mlhové stuhy kolem nás zmizely, všechno bylo ostré a&#160;jiskřivé, jen nížina byla jedna jediná vzdouvající se mlha a&#160;za ní se svými svěžími a&#160;slunečnými sněhovými poli zřetelně tyčily vysoké hory.</p>
			<p class="MLP_text ParaOverride-1">Krátce poté, co vyšlo slunce, jeli jsme dál a&#160;záhy byly cítit jeho mírné paprsky. Uvědomovali jsme si je, jinovatka roztála a&#160;zakrátko se nám krajina ukazovala taková jako včera.</p>
			<p class="MLP_text ParaOverride-1">Zašli jsme do kostela, v&#160;němž můj hostitel dal na starých dřevořezbách provádět opravy. Ale zrovna teď nebylo toho příliš vidět. Část věcí se kdysi odeslala do Růžového domu, další se odlomila a&#160;ležela tu připravená k&#160;zabalení. Kostel byl malý a&#160;hodně starý. Postavili ho úplně v&#160;počátcích gotického umění. Jeho vyobrazení bylo mezi Eustachovými stavebními nákresy. Když jsme si kostel prohlédli, jeli jsme zas dál.</p>
			<p class="MLP_text ParaOverride-1">Odpoledne se k&#160;nám připojil Roland. Očekával nás v&#160;jednom hostinci, kde naše koně dostali píci.</p>
			<p class="MLP_text ParaOverride-1">Ježto jsme v&#160;domě pobyli nějakou dobu a&#160;později při jiné příležitosti, kdy jsme kus cesty šli pěšky, znovu jsem si všiml, že jeho pohled tu a&#160;tam ulpívá na Natálii.</p>
			<p class="MLP_text ParaOverride-1">V&#160;knize, kterou vezl s&#160;sebou, měl kresby a&#160;do památníku si zapisoval postřehy a&#160;náměty. Prozradil to a&#160;ono z&#160;knihy i&#160;z&#160;památníku, pokud to putování dovolilo, a&#160;slíbil, že večer, až dorazíme do ubytovny, ještě leccos dalšího nám ukáže.</p>
			<p class="MLP_text ParaOverride-1">Druhý den odpoledne jsme dorazili do Obratova a&#160;prohlédli si kostel a&#160;krásný vyřezávaný hlavní oltář. Teď se mi líbil daleko více, než když jsem ho tu kdysi poprvé viděl ještě spolu se svým hostitelem a&#160;s&#160;Eustachem. Nechápal jsem, jak jsem tehdy mohl před tímhle mimořádným dílem stát tak málo zaujatě; protože mimořádný mi připadal i&#160;vzdor vadám, které, jak jsem viděl, najdou se nejspíš na každém díle staroněmeckého umění, které však jsem na díle sochařském, jež stálo na schodišti mého přítele, nikterak nenacházel. Pobyli jsme v&#160;kostele dlouho a&#160;byl bych v&#160;něm rád pobyl ještě déle. Než se mi do srdce vedral klid, vážnost, důstojnost a&#160;dětinnost tohohle díla, vlila se mi do něho úcta, ba téměř hrůza, a&#160;prostota celého výtvoru při velikém bohatství jednotlivostí konejšila zrak i&#160;mysl. Debatovali jsme o&#160;tom díle a&#160;z&#160;rozhovoru jsem teď naprosto zřetelně poznal, že tehdy i&#160;před tímhle dílem oni dva muži brali ohledy na mou neznalost, a&#160;já jim v&#160;srdci za to děkoval. Umínil jsem si, že někdy vytvořím podrobné vyobrazení téhle dřevořezby a&#160;přivezu ji otci.</p>
			<p class="MLP_text ParaOverride-1">Podotkl jsem, že umění kdysi působilo nevýslovně silně a&#160;dnes je to všechno asi jinak.</p>
			<p class="MLP_text ParaOverride-1">„V&#160;umění se vyskytl nejeden počátek,“ řekl můj hostitel. „Když si člověk prohlíží díla, která se nám uchovala z&#160;časů hodně starých, z&#160;časů egyptských říší, říše asyrské, médské, perské, říše indické, maloasijské, řecké, římské&#160;– leccos se vydobývá ze země až teprve v&#160;našich časech, leccos ještě čeká, až bude v&#160;budoucnu objeveno, kdo ví, jestli věci hodné ocenění neskrývá dokonce Amerika&#160;–, když si člověk ta díla prohlíží a&#160;když pročítá ty nejlepší spisy, jaké se napsaly o&#160;vývoji umění, vidí, že lidé, když hnětli ten nebo onen výtvor, jaký měl být podoben výtvoru Božího Stvořitele&#160;– a&#160;to je přece umění, bere části Stvoření, větší nebo menší, a&#160;napodobuje je –, vždycky uvízli v&#160;začátcích, jsou to do jisté míry děti, které se opičí. Kdo kdy vůbec napodobil i&#160;jen třeba stéblo trávy tak věrně, jak rostou v&#160;milionech na louce, kdo kdy kámen, oblak, vodu, hory, krásná obratná zvířata, nádherné lidské údy, aby nezaostávaly za svými vzory jako nějaké pouhé jejich stíny, a&#160;kdo kdy vůbec dokázal zpodobit nekonečnost ducha, která je uložena už v&#160;konečnosti jednotlivých věcí, v&#160;bouři, v&#160;úrodnosti země s&#160;jejími vichry, mračny, v&#160;samotném glóbu a&#160;pak v&#160;nekonečnosti vesmíru? Nebo kdo dokázal pojmout onoho ducha? Některé národy byly stále přemýšlivější a&#160;vroucnější, jiné se vyvíjely v&#160;cosi většího a&#160;rozlehlejšího, jiné zas se s&#160;duší cudnou a&#160;ryzí smířily se svou obecnou podobou a&#160;jiné byly prosté a&#160;jednoduché. Nic z&#160;toho jednotlivě není uměním, všechno dohromady je umění, co tu bylo a&#160;co ještě přijde. My se podobáme dětem i&#160;v&#160;tom, že když děti uplácají z&#160;prsti dům, kostel, horu, jež se i&#160;jen vzdáleně sobě podobá, mají z&#160;něčeho takového radost větší, než když se dívají na nějaký nesrovnatelně krásnější dům, na krásnější kostel anebo na krásnější horu samotnou. Je v&#160;naší povaze, že máme pocity vřelejší a&#160;slastnější, když vidíme uměním vytvořenou krajinu, květiny anebo člověka, než když tyhle objekty máme před sebou skutečné. Děti obdivují ducha dítěte; ten přece toho nápodobou vytvořil tolik, a&#160;my v&#160;umění obdivujeme to, že duch toho kterého člověka pro nás jakoby takřka smyslově uchopitelně, něco, co milujeme a&#160;ctíme, napodobil, i&#160;když s&#160;chybami, po tom, koho se snažíme svým rozumem pojmout, jejž nedokážeme vtáhnout do omezeného okruhu naší lásky, před nímž tváří v&#160;tvář jeho majestátu stojíme ve zbožnosti a&#160;v&#160;pokoře, s&#160;úctou a&#160;s&#160;mrazením stále větším, čím blíže jej poznáváme. Proto je umění jednou větví náboženství, a&#160;proto své nejkrásnější období u&#160;všech národů zažilo ve službách náboženství. Kam až může s&#160;oním dotvářením dospět, to vědět není schopen nikdo. Jestliže tu byly počátky tak krásné, jako například v&#160;helénství, nicméně zase klesly zpět, pak nelze říci, že umění zahynulo; nastanou další počátky, budou se tvořit docela jinak, je-li a&#160;bude-li základem u&#160;všech totéž, totiž božskost; a&#160;nikdo nedokáže říci, co bude za deset tisíc, za sto tisíc let, za miliony let anebo za stovky bilionů let, jelikož nikdo nezná Stvořitelův plán s&#160;lidským pokolením na zemi. Proto také v&#160;umění není nic úplně nehezké, dokud to ještě je umělecké dílo, to jest, dokud nepopírá božskost, naopak ji dokáže vyjádřit, a&#160;proto také není v&#160;něm nic tak krásné, že by se taková krása nedala překonat, protože to by pak už byla sama božskost, ne pokus lidsky ji vyjádřit. Ze stejné příčiny ne všechna díla z&#160;nejkrásnějších dob jsou stejně krásná a&#160;ne všechna z&#160;časů nejupadlejších a&#160;nejsurovějších stejně ošklivá. Co by bylo umění, kdyby povznést se k&#160;božskosti, ať už je ten stupeň k&#160;onomu povznesení jakkoli vysoký anebo nízký, bylo snadné tak, že by u&#160;mnohých, ač nemají v&#160;sobě vnitřní velikost a&#160;nemohou ji ani nijak soustředit, dosáhlo nějaké viditelné podoby? Božskost by nemusela být tak veliká a&#160;umění by nás tak neuchvacovalo. Proto je umění tak veliké, že existují nesčetná vzepnutí k&#160;božskosti, ale nenacházejí umělecký výraz, odevzdanost, věrnost povinnosti, modlitbu, ryzost změny, a&#160;z&#160;nich se těšíme, z&#160;nich se radost může povznést k&#160;nejvyšším vrcholkům, a&#160;přesto z&#160;ní nepovstává umělecký cit. Může být něčím vyšším, jako cosi svrchovaného může se tváří v&#160;tvář nekonečnosti dokonce proměnit ve zbožnění, a&#160;je proto něčím vážnějším a&#160;přísnějším než umělecký cit, nemá však v&#160;sobě spanilost jeho půvabu. Proto je umění možné pouze v&#160;jistém omezení, v&#160;němž přibližování k&#160;božskosti lemuje kouzelná moc smyslů a&#160;svůj výraz nachází právě ve smyslech. Proto jedině člověk má umění a&#160;bude je mít, dokud on tu bude, jakkoliv se umělecký výraz může proměňovat. Bylo by hodno nejvyšších tužeb, kdyby poté, co se dovrší vše lidské, nějaký duch veškeré umění lidského rodu od jeho vzniku až do chvíle, kdy pomine, mohl shrnout a&#160;přehlédnout.“ </p>
			<p class="MLP_text ParaOverride-1">Matylda na to odpověděla s&#160;úsměvem: „To by ve velkém bylo to, co teď děláš v&#160;malém, a&#160;byla by k&#160;tomu zapotřebí věčnost a&#160;nekonečný prostor.“</p>
			<p class="MLP_text ParaOverride-1">„Kdo ví, jak to všechno s&#160;tímhle bude,“ opáčil můj hostitel, „a ono bude tady jako všude jinde dobré být odevzdaný, důvěřovat, čekat.“ </p>
			<p class="MLP_text ParaOverride-1">Eustach rozevřel desky, v&#160;nichž měl kresbu oltáře a&#160;nákresy částí kostela, samotného kostela a&#160;objektů, které v&#160;kostele byly.</p>
			<p class="MLP_text ParaOverride-1">Porovnali jsme kresbu s&#160;oltářem, leckdo k&#160;tomu leccos podotkl, leccos pochválil, leccos navrhl k&#160;opravě kresby.</p>
			<p class="MLP_text ParaOverride-1">Prohlédli jsme si i&#160;kostel, prohlédli jsme si jeho části, podívali jsme se na náhrobky a&#160;mezi nimi i&#160;na velký červený kámen, na němž je vyobrazen muž s&#160;vysokým krásným čelem, ten který dal vzniknout kostelu a&#160;oltáři.</p>
			<p class="MLP_text ParaOverride-1">Ten den jsme zůstali v&#160;Obratově. Vystoupali jsme na horu, na níž se tyčil starý zámek, a&#160;podívali se na zámek a&#160;na zahradu ve stavu hluboce podzimním. Zašli jsme na místa, kde bývali dávní mocní a&#160;bohatí, co tu kdysi žili, a&#160;i člověk, jehož přičiněním stojí v&#160;údolí onen kostel.</p>
			<p class="MLP_text ParaOverride-1">„Co všechno ti lidé vykonali,“ řekl můj hostitel, „bude nejspíš zčásti zapsáno v&#160;listinách a&#160;na pergamenech, které jsou v&#160;zámcích a&#160;v&#160;domech v&#160;tomhle kraji a&#160;tu a&#160;tam i&#160;ve vzdálených městech. Někdo zčásti ví o&#160;těch skutcích, většině lidí jsou vesměs neznámé, a&#160;ti, kteří chodí po stopách, jež zanechali jejich předkové, často nevědí, kdo to byli. Nebylo by nepatřičné, kdyby se ve všech zemích otevřela sklepení s&#160;korespondencí a&#160;sepsaly se i&#160;jednotlivé příběhy rodin a&#160;končin, které se často důvěrněji dotýkají našich srdcí a&#160;jsou konkrétnější než velké dějiny velkých říší. Možná se už leckdo vydává na tuhle cestu, jenže asi jenom tu a&#160;tam, a&#160;ne správným krokem.“</p>
			<p class="MLP_text ParaOverride-1">Z&#160;Obratova jsme se druhého dne dali směrem k&#160;výše položeným končinám země, byly v&#160;ní lesy hustší a&#160;rozsáhlejší než v&#160;končinách, kterými jsme doposud projížděli, a&#160;v&#160;dopoledním šeru nám z&#160;ní temnotou jehličnatých stromů a&#160;červení buků hleděly vstříc široké a&#160;do dáli se táhnoucí horské hřbety.</p>
			<p class="MLP_text ParaOverride-1">Můj hostitel měl pravdu. Jeden den byl hezčí než druhý. Ani ta nejnepatrnější mlha se neválela po zemi, po níž jsme putovali, ani ten nejnepatrnější mráček netkvěl na nebi, které se klenulo nad námi. Slunce nás přátelsky provázelo den co den, a&#160;kdykoliv se loučilo, jako kdyby nám slibovalo, že druhý den ráno se zase objeví a&#160;bude stejně přátelské.</p>
			<p class="MLP_text ParaOverride-1">Roland s&#160;námi pobyl tři dny, pak od nás odjel, předtím ještě kresby a&#160;další písemnosti uložil do kočáru mého hostitele. Chtěl, než propukne špatné počasí, ještě pobýt v&#160;kraji a&#160;pak se vrátit do Růžového domu.</p>
			<p class="MLP_text ParaOverride-1">Všechno bylo na tomhle putování milé a&#160;přívětivé, rozhovory byly důvěrné a&#160;příjemné a&#160;všechno, malý starý kostel, v&#160;němž se kdysi modlívali věřící, rozvaliny hradeb na jedné hoře, kde kdysi bydlívali mocní a&#160;panovační lidé, strom na výšině, který tam osaměle stál, domek u&#160;cesty, na nějž svítilo slunce, všechno to nabývalo osobitého něžného půvabu a&#160;jistého významu.</p>
			<p class="MLP_text ParaOverride-1">Osmého dne jsme obrátili kočáry znovu k&#160;jihu a&#160;devátého dne večer jsme dorazili na Strázný dvůr.</p>
			<p class="MLP_text ParaOverride-1">Než jsem se zchystal na cestu domů, ještě jsem si prohlédl leckterý z&#160;nádherných obrazů mého hostitele, vtiskl si do duše leccos mimořádného z&#160;knih, uviděl milované tváře lidí, kteří mě obklopovali, a&#160;také nejeden pohled kraje, který se chystal k&#160;hlubokému strnutí.</p>
			<p class="MLP_text ParaOverride-1">Srdce se mi vznášelo a&#160;překypovalo, a&#160;jako kdyby se mi na duchu rozlévala otázka, jestli takové počínání, jestli umění, literatura, věda popisují a&#160;dovršují život, anebo jestli existuje ještě něco vzdálenějšího, co ho obklopuje a&#160;vlévá do něho štěstí daleko větší.</p>
		</div>
</body>
</html>