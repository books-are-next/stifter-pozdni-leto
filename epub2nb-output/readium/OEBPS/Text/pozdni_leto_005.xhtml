<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pozdni_leto-2</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pozdni_leto-2" xml:lang="cs-CZ">
		<div class="Z-kladn--textový-r-meček">
			<p id="_idParaDest-1" class="MLP_uroven2_kapitola ParaOverride-1">Domácí pohoda</p>
			<p class="MLP_text_bez1radku ParaOverride-1">Otec byl kupec. Obýval ve městě část prvního patra jednoho přiměřeně velkého domu, v&#160;němž byl v&#160;nájmu. V&#160;témž domě měl i&#160;krám, kancelář, jakož i&#160;skladiště na zboží a&#160;další věci, které potřeboval k&#160;provozování obchodu. V&#160;prvním patře kromě nás bydlela ještě jedna rodina, která sestávala ze dvou starých lidí, muže a&#160;jeho ženy; ti za celá ta léta u&#160;nás jednou nebo dvakrát jedli a&#160;my chodili k&#160;nim a&#160;oni k&#160;nám, pokud byl nějaký svátek anebo den, kdy se obvykle chodívalo na návštěvu anebo se přávalo hodně štěstí. Otec měl dvě děti, mne, prvorozeného syna, a&#160;dceru, která byla o&#160;dva roky mladší než já. Každý jsme v&#160;bytě měli svůj pokojík, a&#160;v&#160;něm jsme se museli věnovat činnosti, která se nám už v&#160;dětství pravidelně ukládala, a&#160;v&#160;něm jsme také spali. Matka do nich nahlížela a&#160;tu a&#160;tam nám dovolila, abychom pobyli v&#160;jejich obytném pokoji a&#160;těšili se tou a&#160;onou hrou.</p>
			<p class="MLP_text ParaOverride-1">Otec býval většinou v&#160;krámu a&#160;v&#160;kanceláři. Ve dvanáct přicházel nahoru a&#160;jedlo se v&#160;jídelně. Otcovi příručí jedli s&#160;námi u&#160;stolu s&#160;otcem a&#160;s&#160;matkou, dvě děvečky a&#160;příručí ve skladu měli svůj stůl v&#160;pokoji pro čeleď. My děti jsme dostávali jednoduché pokrmy, otec a&#160;matka mívali tu a&#160;tam pečeni a&#160;pokaždé sklenku dobrého vína. Příručí v&#160;obchodě dostávali rovněž trochu pečeně a&#160;sklenku téhož vína. Zpočátku měl otec jenom jednoho účetního a&#160;dva příručí, později měl čtyři.</p>
			<p class="MLP_text ParaOverride-1">V&#160;bytě byl jeden pokoj, který byl dost rozlehlý. Byly v&#160;něm široké ploché skříně, jemného lesku a&#160;vykládání. Vpředu měly skleněné tabulky, za skleněnými tabulkami hedvábnou tkaninu a&#160;byly plné knih. Ty zelené hedvábné závěsy měl tam otec proto, že nesnesl, aby názvy knih, které byly napsány obvykle zlatými písmeny na hřbetech, mohl si za sklem přečíst kdokoliv, tak jako kdyby se chtěl chlubit, jaké že to má knihy. Před těmito skříněmi rád postával a&#160;začasté, když si po jídle nebo v&#160;jinou dobu vyšetřil chvilku, otevřel křídlo jedné skříně, díval se na knihy, jednu nebo druhou vyňal, nahlédl do ní a&#160;znovu ji vložil na místo. Po večerech, z&#160;nichž málokterý trávil mimo dům, leda že byl za obchody ve městě anebo zašel s&#160;matkou do divadla na nějakou hru, což tu a&#160;tam dělal a&#160;rád, zhusta sedával hodinu, častěji však i&#160;dvě, anebo dokonce více než dvě, u&#160;umně vyřezávaného stolu, který v&#160;místnosti s&#160;knihami stál na koberci, rovněž starobylém, a&#160;četl. To ho nesměl nikdo rušit a&#160;nikdo také nesměl projít místností s&#160;knihami. Poté vyšel ven a&#160;řekl, teď že se může jít na večeři; u&#160;té nebyli obchodní příručí, večeřela s&#160;otcem jen matka a&#160;my. Otec velmi rád u&#160;ní mluvíval k&#160;nám dětem a&#160;vyprávěl nám všelicos, krom jiného i&#160;žertovné příběhy a&#160;pohádky. Knihu, v&#160;níž si četl, postavil pokaždé přesně do té skříně, z&#160;níž ji předtím vzal, a&#160;pokud člověk hned poté, co otec vyšel z&#160;místnosti s&#160;knihami, do ní vzápětí vešel, vůbec nepoznal, že tu právě někdo byl a&#160;četl si tu. U&#160;otce se nikdy nesměla postřehnout jediná stopa, že zrovna to a&#160;ono dělal v&#160;té a&#160;v&#160;oné místnosti, všude muselo vždy být uklizeno, jako kdyby šlo o&#160;parádní pokoj. Zato mělo u&#160;každé místnosti být zcela zřejmé, k&#160;čemu zejména slouží. Smíšené místnosti, jak se vyjadřoval, které mohou být lecčíms zároveň, ložnicí, pokojem na hraní a&#160;podobně, ty nestrpěl. Cokoliv a&#160;kdokoliv, říkával, může být pouze jedno, toto jedno však beze zbytku. Tenhle rys strohé přesnosti se nám vtiskl do paměti a&#160;my dbali rozkazů rodičů, i&#160;když jsme je třeba nechápali. Tak například jsme nesměli ani jako děti vcházet do ložnice rodičů. O&#160;pořádek a&#160;úklid tu pečovala jedna stará děvečka.</p>
			<p class="MLP_text ParaOverride-1">V&#160;pokojích tu a&#160;tam visely obrazy a&#160;v&#160;leckterém bylo různé vybavení, jež pocházelo z&#160;dávných dob a&#160;na němž byly vyřezány rozmanité postavy anebo bylo vykládáno listy, kruhy i&#160;čarami z&#160;rozličného dřeva.</p>
			<p class="MLP_text ParaOverride-1">Otec měl i&#160;jednu skříňku, v&#160;níž byly mince; občas nám z&#160;nich některé ukázal. Vyskytovaly se v&#160;ní skvostně krásné tolary, na nichž se skvěli muži v&#160;přilbách anebo na nich byly vyvedeny podobizny se spoustami kučer, pak tu byly některé z&#160;hodně dávných dob s&#160;překrásnými hlavami jinochů nebo žen a&#160;jeden s&#160;mužem, který měl na nohou křídla. Otec měl i&#160;kameny, do nichž bylo leccos vyryto. Těchto kamenů si velmi cenil a&#160;říkal, že pocházejí od starověkého národa svrchovaně školeného v&#160;umění, totiž od starých Řeků. Několikrát je ukazoval přátelům, ti dlouho postávali u&#160;skříňky s&#160;kameny, jeden nebo druhý drželi v&#160;rukou a&#160;bavili se o&#160;něm.</p>
			<p class="MLP_text ParaOverride-1">Tu a&#160;tam k&#160;nám chodili různí lidé, ne však často. Leckdy k&#160;nám pozvali děti, s&#160;těmi jsme si měli hrát, a&#160;začasté jsme také my chodívali s&#160;rodiči k&#160;lidem, kteří měli děti a&#160;pořádali pro nás různé hry. Vyučování jsme měli v&#160;domě, vzdělávali nás učitelé, a&#160;tohle vyučování a&#160;takzvané pracovní hodiny, v&#160;nichž jsme my děti musely vypracovávat, co jsme dostaly za úkol, byly pravidelným během času, od něhož jsme se nesměly odchýlit.</p>
			<p class="MLP_text ParaOverride-1">Matka byla přívětivá žena, nás děti neslýchaně milovala a&#160;byla by nám jistě dovolila odchýlit se od zmíněného průběhu dne ve prospěch toho nebo onoho potěšení, kdyby jí v&#160;něčem takovém nebránila obava z&#160;otce. Čile chodila domem sem a&#160;tam, všechno zařídila, všechno uváděla do pořádku a&#160;z&#160;obavy, o&#160;které jsme se tu zmínili, nepřipouštěla jakoukoli výjimku a&#160;byla pro nás neméně ctihodným obrazem dobra než otec, a&#160;na tom obraze nebylo lze nic měnit. Doma mívala na sobě obvykle velice prosté šaty. Jen občas, když musela odejít někam s&#160;otcem, oblékla si nádherné hedvábné šaty a&#160;vzala si šperky, až jsme si mysleli, že je jako víla, jakou jsme měli vypodobněnou ve svých obrázkových knihách. Nemohli jsme si tu nevšimnout, že má vždy docela prosté, i&#160;když pronikavě zářící kameny a&#160;že jí otec nikdy nepověsil na hrdlo ty broušené, ačkoliv o&#160;těch přece říkal, že jsou tvarů neskonale sličných.</p>
			<p class="MLP_text ParaOverride-1">Ježto jsme my děti byly hodně malé, matka trávila léto vždy s&#160;námi na venkově. Otec nám společnost dělat nemohl, protože ho povinnosti vázaly na město; ale neděli co neděli a&#160;svátek co svátek vždy přijel, pobyl u&#160;nás celý den a&#160;strávil tu i&#160;noc. V&#160;průběhu týdne jsme za ním jednou, někdy dvakrát týdně zajeli, to nás pak hostil a&#160;ubytoval na noc on.</p>
			<p class="MLP_text ParaOverride-1">Tohle posléze ustalo, zpočátku proto že otec zestárl a&#160;bez matky, kterou velmi ctil, se už neobešel; poté ovšem proto, že se mu podařilo zakoupit na předměstí dům se zahradou, tam jsme se kochali svěžím vzduchem, těšili se pohybu a&#160;celý rok pobývali na venkově.</p>
			<p class="MLP_text ParaOverride-1">Všichni měli velkou radost, že jsme získali dům na předměstí. Přívětivému a&#160;prostornému domu na předměstí se teď dávala přednost před starým chmurným domem ve městě. Otec ho dal v&#160;hrubých rysech zvelebit, ale i&#160;když jsme v&#160;něm už bydleli, pořád ještě se tu v&#160;různých místnostech činili řemeslníci. Dům měl sloužit výlučně naší rodině. Bydleli tu s&#160;námi už jen obchodní příručí jako vrátný a&#160;zahradník, postarší muž se svou ženou a&#160;dcerou.</p>
			<p class="MLP_text ParaOverride-1">V&#160;tomhle domě si otec na pokoj s&#160;knihami zařídil místnost daleko větší než tu, kterou měl v&#160;městském bytě, a&#160;také jednu místnost určil za obrazový pokoj; ve městě totiž vzhledem k&#160;nedostatku prostoru musely být rozvěšeny po různých pokojích. Stěny tohohle nového obrazového pokoje byly potaženy tmavě červenohnědými tapetami, od nichž se překrásně odrážely zlaté rámy. Podlahu pokrýval koberec ne syté barvy, to aby se nemátl s&#160;barvami obrazů. Otec si dal z&#160;hnědého dřeva udělat malířský stojan, a&#160;ten stál v&#160;pokoji, aby se na něj postavil tu jeden, tu zas jiný obraz a&#160;člověk si je mohl prohlížet ve správném světle.</p>
			<p class="MLP_text ParaOverride-1">Na staré vyřezávané a&#160;vykládané vybavení se zřídila zvláštní místnost. Otec jednou z&#160;hor přivezl strop, který byl vyřezán z&#160;lipového dřeva a&#160;ze dřeva borovice limby. Ten strop dal sestavit a&#160;opatřit některými doplňky; ty nebyly vidět a&#160;strop se do pokoje přesně vešel. To nás děti velice těšilo, a&#160;sedávali jsme dvojnásob rádi v&#160;tom starém pokoji, kdykoliv nás do něho po večerech otec s&#160;matkou dovedli, něco si v&#160;něm dělali a&#160;vyprávěli nám o&#160;dobách, kdy se takové věci zhotovovaly.</p>
			<p class="MLP_text ParaOverride-1">Na konci dřevěné chodby, která v&#160;prvním poschodí domu vybíhala do zahrady, dal otec zbudovat skleněnou jizbičku, to jest jizbičku, jejíž dvě stěny, které hleděly do zahrady, sestávaly ze samých skleněných tabulek; zadní stěny byly totiž ze dřeva Do téhle jizbičky otec nanosil staré zbraně z&#160;rozličných dob a&#160;rozmanitých podob. Zařídil, aby po tyčích, do nichž bylo sklo zasazeno, rostla ze zahrady spousta břečťanu, i&#160;uvnitř jizbičky se po žebroví pnul břečťan, tak že šuměl kolem starých zbraní, kdykoliv se otevřela jedné nebo druhá skleněná tabulka a&#160;dovnitř zavál vítr. Velkému dřevěnému kyji, který byl v&#160;jizbičce a&#160;skvěl se strašlivými hřeby, říkal otec Jitřenka, což my děti ne a&#160;ne chápat, kdyžtě jitřenka na nebi byla daleko krásnější.</p>
			<p class="MLP_text ParaOverride-1">Byl tu ještě jeden pokojík, který otec dal vyložit červenou látkou s&#160;umnými záševkami, již zakoupil. Jinak se ale doposud nevědělo, co do pokojíku přijde.</p>
			<p class="MLP_text ParaOverride-1">V&#160;zahradě rostlo zakrslé ovoce, byly tu zeleninové a&#160;květinové záhony, a&#160;na konci zahrady, z&#160;níž byly vidět hory, které velkým oblou­kem obklopovaly město vzdálené na půl míle, byly vysoké stromy a&#160;trávníky. Starý skleník dal otec dílem vyspravit, dílem rozšířit přístavbou.</p>
			<p class="MLP_text ParaOverride-1">Jinak měl dům ještě velký dvůr, který byl k&#160;zahradě otevřen, a&#160;na němž jsme si směli hrát, pokud byl trávník mokrý, a&#160;na nějž hleděla okna v&#160;kuchyni, v&#160;níž často pobývala matka, a&#160;okna spižírny.</p>
			<p class="MLP_text ParaOverride-1">Otec se den co den ráno vydával do města do svého krámu a&#160;do kanceláře. Obchodní příručí museli pro pořádek s&#160;ním. Ve dvanáct se vracel k&#160;jídlu, i&#160;příručí, kteří zrovna nebyli na řadě, aby v&#160;době, kdy otec obědval, střežili krám. Odpoledne se otec většinou znovu vydával do města. Neděle a&#160;svátky trávil s&#160;námi.</p>
			<p class="MLP_text ParaOverride-1">Z&#160;města se k&#160;nám teď daleko častěji zvali lidé i&#160;s&#160;jejich dětmi, ježto jsme měli víc místa, a&#160;my se směli bavit na dvoře anebo v&#160;zahradě. Učitelé teď jezdili za námi na předměstí, tak jako předtím chodili za námi ve městě.</p>
			<p class="MLP_text ParaOverride-1">Otec, protože mu hrozilo, že si tím věčným vysedáváním u&#160;psacího stolu přivodí nějaký neduh, dopřával si na matčino naléhání volno, a&#160;to využíval k&#160;tomu, aby se oddával pohybu. V&#160;tu dobu občas zašel do galerie anebo za některým přítelem, u&#160;něhož si prohlédl nějaký ten obraz, anebo se dal uvést k&#160;někomu, koho doposud neznal a&#160;u&#160;něhož se mohl nadít nějaké zajímavosti. V&#160;létě, když na ten nebo na onen svátek bylo hezky, tu a&#160;tam jsme si vyjeli i&#160;do přírody a&#160;trávili jsme den v&#160;některé vsi anebo na tom nebo onom kopci.</p>
			<p class="MLP_text ParaOverride-1">Matka měla nesmírnou radost, že otec zakoupil ten předměstský dům, a&#160;věnovala se ještě horlivěji tomu nebo onomu v&#160;domácnosti. Na zahradě v&#160;místě, kde se věšelo prádlo, se neděli co neděli skvělo plátno „bílé jako padlý sníh“, a&#160;pod matčiným dohledem se musel cídit pokoj po pokoji, vyjma těch, v&#160;nichž měl otec své drahocennosti, na nichž se mohl utírat prach a&#160;jež mohly se cídit pouze jemu na očích. Ovoce, květiny a&#160;zeleninu na zahradě vzdělávala společně s&#160;otcem. V&#160;okolí začala mít pověst takovou, že přicházely sousedky a&#160;žádaly po ní sluhy, kteří se v&#160;našem domě učili.</p>
			<p class="MLP_text ParaOverride-1">Když jsme postupně dospívali, rodiče nás stále více zapojovali do svého konání, otec nám ukazoval své obrazy a&#160;leccos nám na nich vysvětloval. Říkal, že má jen staré obrazy, ty že mají jistou hodnotu, a&#160;tu že vždycky dostane, pokud by byl někdy nucen obrazy prodat. Ukazoval nám, když jsme si vyšli na procházku, účinky světla a&#160;stínu, vyjmenovával nám barvy, které se vyskytují na té a&#160;na oné věci, a&#160;objasňoval nám čáry, které vyvolávají pohyb, a&#160;že v&#160;takovém pohybu vládne zase i&#160;klid, a&#160;klid v&#160;pohybu že je podmínkou každého uměleckého díla. Mluvíval s&#160;námi také o&#160;svých knihách. Vyprávěl nám, že tu je leckterá, v&#160;níž je obsaženo, co se s&#160;lidským pokolením událo od počátku po naše časy, že se tu vyprávějí příběhy mužů a&#160;žen, co bývali kdysi velice proslulí a&#160;žili před dávnou dobou, často před více než tisíci roky. Říkal, že jiné knihy obsahují, jaké zkušenosti lidé za mnoho let načerpali o&#160;světě a&#160;o&#160;lecčems jiném, jak je co uspořádáno a&#160;jaké má vlastnosti. Hodně knih sice obsahuje ne to, co se událo anebo jak je na tom tohle a&#160;tamto, nýbrž to, co si lidé mysleli, co by se bylo mohlo přihodit, anebo jaké mají názory na věci pozemské a&#160;nadpozemské.</p>
			<p class="MLP_text ParaOverride-1">V&#160;tu dobu zemřel prastrýc z&#160;matčiny strany. Matka zdědila šperky jeho manželky, která zemřela už před ním, my děti pak ostatní majetek. Otec jako náš přirozený poručník majetek uložil jako sirotčí jistotu a&#160;každý rok k&#160;němu přidával úroky.</p>
			<p class="MLP_text ParaOverride-1">Konečně jsme byli tak velcí, že krok za krokem pochopitelně ustávalo obvyklé vyučování, které nám rodiče doposud dopřávali. Nejprve odešli učitelé, kteří nás vzdělávali od počátku v&#160;základních znalostech, jaké se dnes považují za nezbytné pro všechny, pak klesal počet i&#160;těch, kteří nás vyučovali v&#160;předmětech, jaké si osvojují děti, které mají v&#160;budoucnu patřit mezi vzdělanější anebo výtečnější vrstvy. Sestru museli vedle několika oborů, v&#160;nichž se měla ještě dále vzdělávat, postupně uvádět do zacházení s&#160;domácností a&#160;do toho nejdůležitějšího v&#160;ní, aby jednou šla důstojně v&#160;matčiných stopách. Já, poté co jsem se naučil oborům, jež se na našich školách mají za předběžné znalosti a&#160;za přípravu na takřečené znalosti k&#160;obživě, dál jsem se vzdělával v&#160;těch a&#160;v&#160;oněch odvětvích, která byla obtížnější a&#160;kde se nebylo lze obejít bez dalšího doučování. Posléze se u&#160;mne naskytla otázka, co se mnou asi bude v&#160;budoucnosti, a&#160;tady otec udělal cosi, co mu leckdo měl pak za zlé. Rozhodl, že se budu věnovat obecně vědám. Doposud jsem se učil velice pilně a&#160;do každého dalšího předmětu, kterého se učitelé chopili, pouštěl jsem se s&#160;velkou horlivostí, takže pokud se kdokoliv ptal, jak jsem dostál tomu a&#160;onomu vyučovacímu oboru, soudem učitelů byla vždy značná chvála. Sám jsem po otci žádal životní povolání, jež mi naznačil, a&#160;on s&#160;mou žádostí souhlasil. Já to povolání požadoval na otci proto, že mě k&#160;tomu pudilo cosi jako tíhnutí srdce. Vzdor svému mládí jsem ovšem už tehdy uznával, že se nebudu moci vzdělat ve všech vědách; ale co a&#160;kolik se naučím, to mi nebylo zřejmé, stejně tak jako mi nebyl zřejmý pocit, který mě pudil zabývat se těmito věcmi. A&#160;ani mě nenapadalo, jaký výjimečný užitek bych si mohl vydobýt svým úsilím, jen mi připadalo, že snad si tak vést musím, že se možná v&#160;budoucnosti skrývá cosi vnitřně nevývratného a&#160;závažného. Co však mám konkrétně počít, z&#160;kterého konce se mám do toho všeho pustit, to jsem nevěděl ani já, ani mí blízcí. Neměl jsem ani tu nejmenší zálibu v&#160;tom nebo v&#160;onom oboru, všechny mi připadaly usilováníhodné, a&#160;neměl jsem nejmenší důvod, z&#160;něhož bych mohl soudit, že oplývám nějakou vynikající schopností pro ten anebo onen předmět, všechny byly podle mého názoru nikoliv nepřekonatelné. Ani mí rodinní příslušníci nenacházeli jedinou známku, z&#160;níž by byli mohli u&#160;mne odhalit, že jsem výjimečně povolán pro to anebo pro ono.</p>
			<p class="MLP_text ParaOverride-1">Lidé otci neměli za zlé, že se vůči mně zachoval tak neuvěřitelně; říkali, že by mi býval měl poručit, abych usiloval o&#160;postavení, které bude užitečné měšťanské společnosti, abych pak tomu postavení věnoval svůj čas a&#160;život a&#160;jednou odcházel ze světa s&#160;vědomím, že jsem udělal, co jsem udělat byl povinen.</p>
			<p class="MLP_text ParaOverride-1">Na tuto námitku otec říkal, že člověk není na světě především kvůli lidskému společenství, nýbrž kvůli sobě. A&#160;pokud někdo je na světě kvůli sobě a&#160;je svrchovaně výjimečný, je tady takový i&#160;kvůli lidskému společenství. Koho bůh na tomhle světě stvořil jako naprosto výtečného malíře, ten by lidstvu špatně posloužil, kdyby chtěl být třeba soudním úředníkem: pokud z&#160;něho bude veliký malíř, udělá lidstvu právě tu službu, k&#160;níž jej bůh stvořil. To se projevuje vždy jakýmsi niterným nutkáním, které člověka vede k&#160;tomu a&#160;k&#160;onomu a&#160;kterého má uposlechnout. Jak jinak by také člověk věděl, k&#160;čemu je na tomto světě předurčen, zda k&#160;tomu, aby byl umělcem, vojevůdcem, soudcem, pokud by tu nebyl duch, který to řekne a&#160;který člověka vede tomu, v&#160;čem nachází štěstí a&#160;uspokojení. Bůh všechno řídí tak, aby rozličné nadání bylo řádně rozprostřeno tak, aby se vytvořilo všechno, co se na zemi vytvořit má, a&#160;aby nenastaly doby, kdy všichni lidé budou staviteli. V&#160;takovémto rozličném nadání tkví pak i&#160;nadání společenské, a&#160;u&#160;velkých umělců, právníků, státníků se snoubí i&#160;se slušností, mírností, spravedlivostí a&#160;s&#160;láskou k&#160;vlasti. A&#160;z&#160;takových lidí, kteří tento svůj niterný rys dovedou nejdál, povstali pak v&#160;časech nebezpečenství velice často ti, kteří byli oporou a&#160;spásou své vlasti.</p>
			<p class="MLP_text ParaOverride-1">Jsou takoví, kteří říkají, že se pro blaho lidstva stali kupci, lékaři, úředníky ve státní službě; ale valnou většinou tomu tak není. Pokud je k&#160;jejich povolání nepřivedlo vnitřní puzení, pak svým tvrzením zakrývají důvod horší, totiž že svůj stav považují za prostředek, jak získat peníze a&#160;majetek a&#160;obživu. Často si ani příliš nerozváží, co si vybrat, ocitnou se v&#160;nějakém povolání anebo je k&#160;němu přinutí okolnosti a&#160;berou si do úst blaho lidstva jenom proto, aby nemuseli přiznat svou slabost. Pak je tu ještě jedna zvláštní kategorie, ta mluví vždy o&#160;veřejném blahu. To jsou lidé, kteří nemají uspořádány své vlastní záležitosti. Ti upadají neustále do tísně, mají neustále nějaké mrzutosti a&#160;nepříjemnosti, a&#160;to kvůli vlastní lehkomyslnosti; a&#160;přímo se jim nabízí východisko, že ze své situace viní obecné poměry a&#160;říkají, že vlastně jim nešlo než o&#160;vlast a&#160;že by v&#160;ní chtěli všechno uspořádat co nejlépe. Ale kdykoliv opravdu nastane situace, že je vlast zavolá, pak se vlasti vede tak, jako se předtím vedlo jejich vlastním záležitostem. V&#160;dobách zmatení jsou tito lidé ti nejsobečtější a&#160;začasté i&#160;nejkrutější. Není však rovněž pochyb, že jsou takoví, jež bůh ve výjimečné míře obdařil nutkáním a&#160;talentem ke společenskosti. Tito lidé se z&#160;niterného puzení věnují záležitostem lidí, naprosto jistě je taky rozpoznávají, mají potěchu z&#160;toho, jak je co ustanoveno, a&#160;často svému povolání obětují celý život. Ale v&#160;čase, kdy obětují svůj život, ať už je ten čas dlouhý, anebo jen chvilka, pociťují radost, a&#160;ta přichází, protože povolili svému niternému nutkání.</p>
			<p class="MLP_text ParaOverride-1">Bůh nám také pro naše konání nenarýsoval užitek jako účel, ani užitek pro nás, ani pro ostatní; on působení ctnosti obdařil vlastním kouzlem a&#160;vlastní krásou; po těch prahnou ušlechtilé mysli. Kdo koná dobro pro to, že lidskému pokolení je opak na škodu, ten na žebříčku mravných bytostí stojí už dost hluboko. Takový by nejspíš sáhl po hříchu, pokud by to přineslo užitek lidskému pokolení nebo jemu. Pro takové lidi také jsou dobré všechny prostředky a&#160;takoví pro vlast, pro svou rodinu i&#160;pro sebe konají věci špatné. Takovým se v&#160;dobách, kdy jich působilo hodně, říkalo státníci, jsou to však státníci jenom ničemní a&#160;okamžitý užitek, jehož dosahovali, byl užitkem jen ničemným a&#160;v&#160;době, kdy se to všechno soudilo, prokázal se jako cosi nešťastného a&#160;neblahého.</p>
			<p class="MLP_text ParaOverride-1">Že otce neovládala nikdy zištnost, to dokazuje fakt, že v&#160;městské radě zastával veřejný úřad bezplatně, že začasté pracoval na tomto úřadě celou noc a&#160;že co do věcí veřejných byl význačnými částkami vždy zcela v&#160;popředí.</p>
			<p class="MLP_text ParaOverride-1">Říkal, ať mě nechají, ať dělám, jak umím, že se z&#160;toho všeho ne­jasného časem vystříbří, k&#160;čemu se hodím a&#160;jaké úlohy se na světě chopím.</p>
			<p class="MLP_text ParaOverride-1">Musel jsem pokračovat v&#160;tělesných cvičeních. Už jako velmi malé děti jsme se museli fyzicky hýbat tak, jak jen to bylo možné. To byl jeden z&#160;hlavních důvodů, proč jsme v&#160;létě bydlívali na venkově, a&#160;zahrada, která byla u&#160;předměstského domu, byla jednou z&#160;hlavních pohnutek, proč otec dům koupil. Obvykle nám, malým dětem, dovolovali, abychom si chodili a&#160;běhali, kolik jsme chtěli, a&#160;zaveleli nám skončit, pokud jsme sami únavou odpočívali. Ve městě postupně vzniklo zařízení, v&#160;němž se lidé měli věnovat fyzickému pohybu podle jistého řádu, tak aby se procvičily všechny části těla podle potřeby a&#160;napomáhalo se jeho přirozenému vývoji. Do toho zařízení jsem směl chodit, když se otec dotázal na radu zkušených mužů a&#160;na vlastní oči se přesvědčil, co a&#160;jak se tu provozuje. Pro dívky takové zařízení tehdy neexistovalo, otec proto dal sestře do jednoho pokoje v&#160;našem bytě postavit tolik nářadí, kolik jich on a&#160;náš rodinný lékař, který byl tohohle příznivcem, považovali za nezbytná, a&#160;sestra se musela podrobovat cvičením, jaká ta nářadí umožňovala. Díky tomu, že se koupil ten předměstský dům, to celé se ještě usnadnilo. Nejenže jsme v&#160;domě měli víc prostoru, takže se tu dala rozmístit ona tělocvičná zařízení lepší a&#160;ve větším množství, ale byl tu i&#160;dvůr a&#160;zahrada, a&#160;v&#160;nich se dala provádět tělesná cvičení a&#160;mohla v&#160;nich být i&#160;další nářadí. Že jsme všechna ta cvičení konali velice rádi, to je pochopitelné, mládí je přece temperament a&#160;dynamičnost sama. Už v&#160;dětství jsme se naučili plavat a&#160;v&#160;létě jsme skoro denně, a&#160;dokonce i&#160;když jsme pobývali na předměstí, odkud to bylo dost daleko, chodili do zařízení, kde se dalo i&#160;plavat. I&#160;pro děvčata se už tehdy zbudovaly vlastní plovárny. A&#160;i jinak jsme se vydávali na dlouhé výpravy, zvláště v&#160;létě. Kdykoli jsme byli v&#160;přírodě mimo město, rodiče dovolili, abychom se sestrou chodili zvlášť. To jsme se pak cvičili v&#160;hodně dlouhých pochodech anebo ve zdolávání té a&#160;oné hory. Vždycky jsme se pak vrátili tam, kde na nás rodiče už čekali. Zpočátku s&#160;námi chodil některý sloužící, později však, když už jsme vyrostli, nechávali nás chodit samotné. Abychom se lépe a&#160;pro rodiče pohodlněji dostávali kamkoli mimo město, otec posléze opatřil dva koně, a&#160;z&#160;čeledína, který dosud byl zahradníkem a&#160;občas také naším hlídačem, stal se teď i&#160;vozka. V&#160;jedné jezdecké škole, v&#160;níž se v&#160;rozličných dobách mohli učit chlapci i&#160;dívky, osvojili jsme si jízdu na koni a&#160;později jsme měli v&#160;týdnu určité dny, v&#160;nichž jsme v&#160;jisté hodiny trénovali jízdu na koni. V&#160;zahradě jsem mohl skákat do dálky, chodit po úzkých kladinách, šplhat na nářadí a&#160;vrhat kamenné kotouče na cíl anebo do co největší dálky. Sestra, jakkoliv se okolí vůči ní chovalo jako vůči slečně, nade všechno milovala, když se mohla pouštět do takřečených hrubších domácích prací a&#160;tak ukázat, že nejenom takové věci umí, ale že co do sil ještě překonává ty, kdo se podobnými činnostmi obírají už od dětství. Rodiče nejenom že jí v&#160;tomhle počínání nijak nebránili, oni je dokonce schvalovali. Kromě toho četla jejich knihy, provozovala hudbu, zvláště pak hrála na klavír a&#160;na harfu, k&#160;tomu i&#160;zpívala, a&#160;malovala vodovými barvami.</p>
			<p class="MLP_text ParaOverride-1">Když jsem přišel o&#160;posledního učitele, který mě vzdělával v&#160;jazycích, když jsem v&#160;oborech vědy, kde se mělo za to, že potřebuji delší vyučování, protože jsou to obory notně obtížné anebo notně důležité, pokročil tak, až se mělo za to, že už učitele nepotřebuji, vyvstala otázka, jak že to bude s&#160;vědeckou dráhou, již pro mě vy­brali, zda by se tu měl navrhnout jistý rozvrh a&#160;k&#160;jeho uskutečňování přijmout učitel. Požádal jsem, ať už mi nenajímají učitele žádného, že se budu snažit všechno konat sám. Otec mé žádosti vyhověl a&#160;já byl velice rád, že už nemám žádného učitele a&#160;jsem odkázán už pouze na sebe.</p>
			<p class="MLP_text ParaOverride-1">Ptal jsem se na radu lidí, kteří měli velké jméno ve vědách a&#160;obvyk­le byli zaměstnáni na té anebo oné instituci ve městě. Zašel jsem za nimi vždy jen tehdy, pokud to nebylo na újmu skromnosti. Ježto většinou šlo o&#160;nějaký dotaz, který jsem vůči těm lidem vznesl stran toho, co jsem se učil, a&#160;ježto jsem se jim nikterak nevnucoval, neměli mi mé návštěvy za zlé, a&#160;odpovídali mi vždy přátelsky a&#160;laskavě. Mezi lidmi, kteří k&#160;nám občas chodili, býval i&#160;nejeden, který byl zběhlý v&#160;učených oborech. I&#160;na ty jsem se obracel. Většinou se mé dotazy týkaly knih a&#160;v&#160;jakém pořadí je mám brát do ruky. Zpočátku jsem pokračoval v&#160;těch odvětvích, v&#160;nichž se mi už dostalo jistého vzdělání, protože se v&#160;té době považovaly za základ obecného lidského vzdělání; pouze jsem se dílem snažil utřídit si tyto obory víc, než tomu bylo doposud, dílem jsem usiloval i&#160;o&#160;to, rozšířit si vědomosti v&#160;oboru, který se mi začínal zamlouvat. A&#160;tak mi posléze v&#160;tom celém přece jen nakonec zavládl jakžtakž pořádek; vzhledem k&#160;tomu, jak neurčité bylo to všechno, čeho jsem se tu podjal, a&#160;tak bylo nasnadě nebezpečí, že se budu tříštit v&#160;nejrozličnějších věcech a&#160;utápět se v&#160;naprosto titěrných maličkostech. V&#160;souvislosti s&#160;obory, do nichž jsem se pustil, chodil jsem v&#160;našem městě i&#160;do institucí, které mi mohly být k&#160;užitku: do knihoven, do sbírek nástrojů a&#160;zejména do míst, kde se podnikaly pokusy, jaké bych vzhledem ke své nezralosti a&#160;vzhledem k&#160;nedostatku příležitosti i&#160;nástrojů konat nikdy nemohl. Knihy a&#160;vůbec učební pomůcky, které jsem potřeboval, otec mi vždy ochotně pořídil.</p>
			<p class="MLP_text ParaOverride-1">Byl jsem nadmíru horlivý a&#160;oddával se předmětu, do kterého jsem se pustil, vždy se vší vznícenou žádostivostí, jaká bývá mladíkům vlastní, věnují-li se čemukoli zamilovanému. Ačkoliv jsem za svých návštěv ve veřejných institucích tělesného anebo duchovního rozvoje, dále u&#160;těch, které chodily k&#160;nám, anebo u&#160;těch, které jsme vykonávali my u&#160;nich, poznal hodně mladých lidí, nikdy jsem nezašel tak daleko, abych se nějak posedle zaměřoval na pouhou zábavu a&#160;navíc zhusta nedůležitou, tak jak jsem to vídal u&#160;valné většiny mladých lidí. Povyražení, která se vyskytovala u&#160;nás doma, když jsme měli někoho na návštěvě, bývala také vždy vážnějšího rázu. Poznal jsem i&#160;hodně starších lidí; ale tehdy jsem jim příliš pozornosti nevěnoval, protože u&#160;mladých lidí bývá zvykem, že se dychtivě přidávají spíše k&#160;těm, kdo jim jsou věkem blíže, a&#160;opomíjejí to, čeho se lze nadít u&#160;starších.</p>
			<p class="MLP_text ParaOverride-1">Když mi bylo osmnáct, otec mi svěřil část majetku, který mi připadl z&#160;dědictví po prastrýcovi. Do té doby jsem peníze na pravidelné utrácení neměl, kdykoliv jsem cokoliv potřeboval, koupil to otec, a&#160;na věci méně závažné mi otec peníze dal, abych si je koupil sám. I&#160;na zábavu jsem občas dostával malé obnosy. Od nynějška však, řekl otec, bude mi vždy první den v&#160;měsíci vyplácet jistou částku, mám si o&#160;všem vést záznamy, on že mi tyto výplaty bude vyúčtovávat při spravování mého celkového majetku, ta správa že mu stále ještě přísluší, a&#160;jeho záznamy a&#160;mé budou muset navzájem souhlasit. Dal mi lístek, na němž bylo jako kruh narýsováno, co všechno budu muset ze svých měsíčních příjmů hradit. Už mi za své peníze nikdy nekoupí nic, co patří do nakresleného kruhu. Budu si muset počínat bedlivě a&#160;být hospodárný; protože mi nikdy a&#160;ani za nejnaléhavějších okolností nevyplatí zálohu. Pokud budu nějakou dobu hospodařit k&#160;jeho spokojenosti, pak mi kruh opět o&#160;něco rozšíří, co nejspravedlivěji pak všechno uváží a&#160;uvidí, v&#160;jaký čas třeba i&#160;předtím, než dosáhnu zákonné svéprávnosti, bude mi moci vložit zcela do rukou mé záležitosti.</p>
		</div>
</body>
</html>