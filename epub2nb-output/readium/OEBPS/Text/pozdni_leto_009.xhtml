<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pozdni_leto-6</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pozdni_leto-6" xml:lang="cs-CZ">
		<div class="Z-kladn--textový-r-meček">
			<p id="_idParaDest-5" class="MLP_uroven2_kapitola ParaOverride-1">Rozloučení</p>
			<p class="MLP_text_bez1radku ParaOverride-1">Ještě nějakou dobu jsem seděl pod stromem a&#160;srovnával si v&#160;mysli, co jsem uviděl a&#160;uslyšel. Ve stromě bzučely včely a&#160;v&#160;zahradě zpívali ptáci. Některými svými částmi, ať už bílou zdí, nebo cihlovou střechou, nakukoval sem zelení stromů dům, do něhož starý muž odešel, a&#160;po mé pravici, na druhé straně křovisek v&#160;končině, kde jsem tušil truhlárnu, stoupal vzhůru do povětří řídký kouř. Zpěv ptáků a&#160;bzukot včel, to pro mne bylo málem ticho, ježto jsem za svého putování po horách takovým neustávajícím zvukům uvykl. Ticho přerušovaly jen jednotlivé zvuky, které sem doléhaly od dělníků v&#160;zahradě, buď bylo slyšet kvičení pumpy, jíž natahovali do věder vodu a&#160;strouhami ji pak vedli do nádrže, aby ji mohli večer nabírat na kropení, anebo to zněl daleký anebo blízký lidský hovor, a&#160;v&#160;něm nějaký povel anebo informace. Rozličné části oblohy, které sem nahlížely zelení stromů, byly úplně modré a&#160;prozrazovaly, nakolik měl můj hostitel pravdu se svou předpovědí krásného počasí.</p>
			<p class="MLP_text ParaOverride-1">Konečně jsem se vytrhl z&#160;přemýšlení a&#160;vydal se vzhůru zahradou.</p>
			<p class="MLP_text ParaOverride-1">Šel jsem k&#160;velké třešni. Raději jsem se vydal ven, protože v&#160;zahradě, kde byl rozhled jen omezený, nějaký důkladný přehled stran povětrnostních poměrů jsem si utvořit přece jenom nemohl. Tady nahoře se obloha nade mnou tyčila jak nějaký veliký rozpjatý zvon a&#160;na celém tom zvonu nebyl jediný mráček. Vysoké hory, které jsme včera nemohli vidět, prostíraly se dnes v&#160;celé své zřetelnosti po celé délce jižní oblohy. Před nimi se prostíralo předhůří s&#160;nejedním bílým bodem kostela a&#160;vsi, blíž ke mně se ukazovala nejedna věž obce, kterou jsem znal, a&#160;pod nohama mi spočívala zahrada a&#160;dům, v&#160;němž mě včera tak přátelsky přijali. Obilí, které rostlo nedaleko ode mne za plotem zahrady a&#160;včera ještě bylo docela klidné, dneska se sice slabě, ale vesele vlnilo. Nemohl jsem nepomyslet na to, že nejenom je krásně, ale že ještě dlouho krásně bude.</p>
			<p class="MLP_text ParaOverride-1">Od velké třešně jsem se vrátil do zahrady a&#160;prohlížel si v&#160;ní to a&#160;ono.</p>
			<p class="MLP_text ParaOverride-1">Také jsem ještě jednou zašel do skleníku. Teď jsem si mohl leccos prohlédnout bedlivěji, než mi to bylo lze předtím, kdy jsem se společníkem budovou málem jenom prošel. Přidal se ke mně bělovlasý zahradník, leccos mi objasnil, podal informaci o&#160;tom a&#160;o&#160;onom a&#160;ochotně mi odpovídal na všechny mé otázky, pokud mu to umožňovaly jeho znalosti a&#160;jeho přehled. Když jsem chtěl z&#160;budovy už vyjít, řekl mi, že by mi rád ještě ukázal něco, na co jeho pán nejspíš zapomněl. Dovedl mě na prostranství pokryté pískem, ze všech stran přístupné slunci, přesto však stromy a&#160;keři, které je obklopovaly v&#160;jisté vzdálenosti, chráněné proti prudkému větru. Uprostřed prostranství stál malý domek ze skla, který byl zčásti zapuštěný do země. Tohle a&#160;také to, že ho kolem dokola obklopovaly stromy, bylo důvodem, že jsem si ho předtím nevšiml. Když jsme přišli blíž, uviděl jsem, že je celý skleněný a&#160;má jen tolik žebroví, kolik je zřejmě nezbytné, aby tabulky držely. Také ho obepínala silná železná mříž, nejspíš kvůli kroupám. Když jsme ze zahrady po několika stupních sešli dovnitř, viděl jsem, že v&#160;domku jsou rostliny, a&#160;to jen jediný druh, totiž samé kaktusy. Bylo jich tu v&#160;tisíci malých květináčích víc než sto odrůd. Nízké a&#160;oblé byly volně, dlouhé, které vyháněly vzdušné kořeny, měly u&#160;sebe jakési bariéry ze stromové kůry namazané hlínou, aby do ní rostliny mohly zapouštět vzdušné kořeny. Všechny skleněné tabulky nám nad hlavami byly otevřené, tak aby čerstvý vzduch mohl pronikat do celé budovy, ale nerušil působení slunečních paprsků. Květináče stály řadami na dřevěných stojanech, ty ovšem měly mezi sebou mezery, tak aby se dalo chodit všemi směry a&#160;všechno si prohlížet. Zahradník mě vodil všude kolem a&#160;ukazoval mi jednotlivé úseky a&#160;podúseky, kde rostliny byly ve skupinách.</p>
			<p class="MLP_text ParaOverride-1">Řekl jsem, jakou mám radost, že můj hostitel na rodinu těchhle rostlin vynakládá takovou péči, že jsou dojista výjimečné a&#160;pozoruhodné.</p>
			<p class="MLP_text ParaOverride-1">„Když se na ně člověk dívá delší dobu a&#160;delší dobu se jimi obírá, jsou čím dál podivuhodnější,“ odpověděl mi soused, „jejich celkové ustrojení je velmi různorodé, třeba trny mohou být vpravdě ozdobou, ale také zbraní, a&#160;květy jsou neobyčejné jako v&#160;pohádce. Za měsíc byste je mohl vidět, budou velice krásné, teď jsou pořád ještě příliš málo rozvinuté.“</p>
			<p class="MLP_text ParaOverride-1">Řekl jsem mu, že jsem už viděl květy, nejenom takové, které, ať jakkoliv hezké, rostou všude, ale i&#160;takové, co jsou vzácné, a&#160;takové, u&#160;nichž se s&#160;krásou pojí i&#160;líbezná vůně. Řekl jsem mu, že jsem se v&#160;dřívější době zabýval botanikou, arci s&#160;ohledem na zahradničení, nýbrž abych se poučil a&#160;potěšil, a&#160;že jsem pozornost zdaleka nevěnoval výhradně kaktusům.</p>
			<p class="MLP_text ParaOverride-1">„Jestli pán sbírá staré věci,“ řekl, „pak by se snad hodilo, kdyby sbíral i&#160;staré rostliny. V&#160;Jenském dvoře je jeden cereus a&#160;ten je silnější než mužská paže i&#160;s&#160;rukávem. Roste vzhůru po zdi, ohýbá se a&#160;plazí se po stropě v&#160;domě, na něm je upevněn šňůrami. Dolní část je už dřevo, že do ní lidi vyřezávají jména. Myslím, že je to cereus peruvianus. Necení si ho tak moc a&#160;pán by měl ten cereus koupit, i&#160;když by se kvůli jeho délce musely svázat k&#160;sobě tři vozy, aby se mohl převézt. Určitě je mu už dvě stě let.“</p>
			<p class="MLP_text ParaOverride-1">Na ten proslov jsem neřekl nic, abych mu nenarušil jeho leto­počty stran péče o&#160;kaktusy v&#160;Evropě.</p>
			<p class="MLP_text ParaOverride-1">Poděkoval jsem mu, poté co jsem už všechno uviděl, za jeho námahu a&#160;vyšel z&#160;domku. Zahradník se rozloučil velmi přátelsky a&#160;s&#160;mnoha úklonami.</p>
			<p class="MLP_text ParaOverride-1">Šel jsem ke vchodové mříži, jíž mě kdysi můj hostitel vpustil dovnitř, protože jsem se chtěl trochu rozhlédnout po okolí i&#160;vně zahrady. Dělník, který se poblíž čímsi zaobíral, otevřel mi dveře, protože jsem nevěděl, jak funguje zámek, a&#160;vyšel jsem ven. Na té straně kopce, kudy jsem včera vystoupil k&#160;domu, prošel jsem se několika směry. I&#160;když jsem tuhle končinu kraje, v&#160;níž jsem právě byl, všeobecně velmi dobře znal, doposud jsem v&#160;ní nikdy nepobyl tak dlouho, abych do ní podrobně pronikl. Viděl jsem teď, že mě tu přijala úrodná, krásná část krajiny, že se mezi křivolakými kopci proplétají půvabná místa a&#160;že husté osídlení kraji dodává cosi velice útěšného. Den postupně teplal a&#160;teplal, ale nebyl horký, a&#160;na polích vládlo ticho, jaké v&#160;době, kdy kvetou růže, je větší než kdy jindy. V&#160;téhle době jsou všechny polní rostliny zelené, teprve vyrůstají, a&#160;pokud v&#160;kraji nejsou louky, z&#160;nichž se v&#160;tu dobu sklízí seno, lidé na polích práci nemají a&#160;nechávají je být, ať je slunce zúrodňuje. To ticho bylo jako ve vysokých horách; ale nebylo tak osamělé, protože všude je obklopovala družná pospolitost živných rostlin.</p>
			<p class="MLP_text ParaOverride-1">Ozval se vzdálený zvon kdesi ve vsi a&#160;hodinky, které jsem vyňal, připomněly mi, že je poledne.</p>
			<p class="MLP_text ParaOverride-1">Dal jsem se k&#160;domu, jednou jsem zatáhl za tyč od zvonku a&#160;mříž se mi otevřela, a&#160;vešel jsem do jídelny. Tam jsem zastihl svého hostitele a&#160;Gustava, a&#160;usedli jsme ke stolu. U&#160;jídla jsme byli pouze my tři.</p>
			<p class="MLP_text ParaOverride-1">Když jsme jedli, řekl můj hostitel: „Asi se divíte, že se tu sytíme tak sami. Opravdu je co litovat, že jaksi vyšel z&#160;módy dávný zvyk, kdy pán domu seděl u&#160;jídla s&#160;rodinou i&#160;s&#160;čeledí. To potom sloužící patří do rodiny, často slouží celý život v&#160;témž domě, pán s&#160;nimi žije příjemným pospolitým životem, a&#160;protože všechno, co je ve státě a&#160;v&#160;lidech dobré, pochází z&#160;rodiny, jsou z&#160;nich posléze nejenom dobří sloužící, kteří mají službu rádi, ale snadno pak i&#160;dobří lidé, kteří prostě a&#160;zbožně lpí na domě jak na nevývratné církvi a&#160;jimž pán je spolehlivým přítelem. Od chvíle však, kdy jsou od něho odloučeni, za práci se jim platí a&#160;živí se stranou od pána, nepatří už k&#160;němu, nepatří k&#160;jeho dětem, mají jiné cíle, vzpírají se mu, snadno od něho odcházejí, a&#160;jelikož nemají rodinu a&#160;nedostalo se jim vzdělání, snadno propadnou neřesti. Propast mezi takzvanými vzdělanci a&#160;nevzdělanci je stále větší; a&#160;když pak i&#160;rolník jídá v&#160;nějaké své oddělené jizbičce, povstává tu nepřirozené odlišování, kdyžtě to přirozené nestává.“</p>
			<p class="MLP_text ParaOverride-1">„Chtěl jsem,“ zahovořil zas po chvíli, „zavést tu v&#160;domě tenhle zvyk; jenže lidé vyrostli a&#160;dozráli jinak, vrostli jaksi do sebe, nedokázali přilnout k&#160;ničemu cizímu a&#160;byli by jen pozbyli svobody své bytosti. Není pochyb, že by se do takových poměrů postupně vpravili, zejména ti mladší, u&#160;kterých výchova ještě působí; jenže už jsem tak starý, že podejmout se něčeho takového, to by přesáhlo čas, který mi ještě v&#160;životě zbývá. Zbavil jsem tedy své sloužící jakéhokoliv nátlaku, a&#160;mladší následovníci ať se o&#160;to zase pokusí, pokud ovšem sdílejí můj názor.“</p>
			<p class="MLP_text ParaOverride-1">Když takhle mluvil, vytanul mi na mysli rodičovský dům; v&#160;něm je blaho pobývat, tam přinejmenším otcovi obchodní příručí s&#160;námi v&#160;poledne obědvají.</p>
			<p class="MLP_text ParaOverride-1">Po obědě se mělo zajít na šafářův dvorec a&#160;Gustav směl jít s&#160;námi. </p>
			<p class="MLP_text ParaOverride-1">Nedali jsme se cestou, která vede kolem velké třešně a&#160;na úrovni polí. Tuhle cestu, řekl můj hostitel, už znám; my jsme poblíž úlu vyšli brankou ven a&#160;dali se po pěšině dolů mírným svahem, na němž rostly ještě vysoké ovocné stromy s&#160;lepšími krajovými odrůdami, co tu ještě zbyly ze zahrady šafářského dvora. Louky, po kterých jsme putovali, byly tak dobré, že jsem podobné vídal jen málokdy.</p>
			<p class="MLP_text ParaOverride-1">Když jsme došli ke stavení, viděl jsem, že je to rozsáhlý čtverec tak jako větší dvorce v&#160;kraji, že však se tu a&#160;tam vylepšoval a&#160;rozšiřoval přístavbami. Dvůr byl u&#160;stavení kolem dokola vydlážděn velkými kameny, na zbytku dvora pak byl hrubý křemitý písek, který se začasté přehrabával. V&#160;budovách, které obklopovaly tohle prostranství, byly chlévy, stáje, stodoly, prostory na vozy a&#160;příbytky. Spižírna byla dál v&#160;zahradě. Prohlédli jsme si zvířata, která zrovna byla v&#160;domě, počínaje koňmi a&#160;skotem až po vepře a&#160;drůbež. Pro skot vyhradili za domem krásné prostranství, na němž se mohou pohybovat pod širým nebem. Po prostranství proudila čerstvá voda v&#160;hluboké kamenné stroze, a&#160;z&#160;té mohli pít. Já tohle zařízení nikdy neviděl a&#160;velmi se mi líbilo. Podobné prostranství vymezili drůbeži a&#160;nedaleko od něho bylo travnaté místo, na němž se mohla prohánět hříbata. Zašli jsme i&#160;do příbytků zdejších lidí. Tady mi padly do oka velké krásné kamenné rámy, jimiž se olemovala okna, bylo dobře vidět, jak významně se jimi okna zvětšila. Ve skladu vozů nebyly jen kočáry a&#160;další vozidla, ale i&#160;velká zásoba ostatního zemědělského nářadí a&#160;náčiní. Hnojiště, které i&#160;tady, tak jako u&#160;většiny hospodářských stavení našeho kraje bylo předtím na dvoře, teď vykázali do jednoho místa za domem; to kolem dokola obklopovaly vysoké keře.</p>
			<p class="MLP_text ParaOverride-1">„Leccos tu teprve vzniká a&#160;buduje se,“ řekl můj hostitel, „ale pomalu všechno postupuje kupředu. Člověk musí být šetrný vůči předsudkům lidí, vyrůstali v&#160;jiném prostředí a&#160;jsou na ně zvyklí, aby je člověk nemátl novostí a&#160;oni nepozbyli lásky k&#160;práci. Musíme se chlácholit, že už se toho tolik udělalo, a&#160;doufat, že to tak půjde dál.“ </p>
			<p class="MLP_text ParaOverride-1">Lidé, kteří bydleli v&#160;tomhle domě, zabývali se tím, že sváželi seno, které se včera pokosilo, anebo tam, kde to bylo nezbytné, ještě je dosušovali. Můj hostitel s&#160;leckým promluvil a&#160;ptal se na to&#160;a na ono, co se týkalo běžných prací.</p>
			<p class="MLP_text ParaOverride-1">Když jsme odcházeli z&#160;druhé strany domu, uviděli jsme i&#160;zahradu, kde se pěstovala zelenina a&#160;další věci pro potřeby domu.</p>
			<p class="MLP_text ParaOverride-1">Na zpáteční cestě jsme se dali jiným směrem, než kterým jsme přišli. Jestliže jsme při příchodu nechali velkou třešni na severu, teď jsme ji měli na jihu, takže to vypadalo, že nejspíš obejdeme celou zahradu u&#160;domu. Vyšplhali jsme se k&#160;louce, o&#160;níž můj hostitel včera říkal, že je severní hranicí jeho majetku a&#160;že ji nevylepšil tak, jak by byl chtěl. Cesta mírně stoupala, v&#160;prohlubni louky nám proudil v&#160;ústrety potůček vroubený rákosím a&#160;houštím. Když jsme ušli kus cesty, řekl můj společník: „To je louka, kterou jsem vám včera ukazoval seshora z&#160;kopce a&#160;o&#160;které jsem říkal, že až sem sahá náš majetek a&#160;že jsem ji nemohl vzdělat tak, jak bych byl chtěl. Vidíte, že některá místa u&#160;potoka jsou zanesena bahnem a&#160;rodí kyselou trávu. Tomu by se dalo snadno odpomoci a&#160;dosáhnout, aby na louce rostla ta nejjemnější tráva, kdyby se potoku napřímilo koryto, aby tekl rychleji, břehy se tu a&#160;tam vyzdily kameny a&#160;prohlubně se vyplnily suchou hlínou. Mohu teď prozradit i&#160;důvod, proč se to neděje. Vidíte, že po obou stranách potoka rostou výhonky olší. Když přijdete blíž, uvidíte, že výhonky vyrůstají z&#160;velkých hrud, z&#160;jakýchsi dřevěných hlíz nebo zauzlenin, a&#160;to dřevo je zčásti nad zemí, zčásti tkví ve vlhké hlíně.“</p>
			<p class="MLP_text ParaOverride-1">Když to říkal, došli jsme k&#160;potoku a&#160;viděl jsem, že to tak je.</p>
			<p class="MLP_text ParaOverride-1">„Ty neforemné dřevěné nakupeniny,“ mluvil hostitel dál, „ze kterých raší tenké proutky anebo všelijak znetvořené větve, vytvářejí se tady v&#160;bažinaté půdě, vznikají však i&#160;v&#160;písku anebo v&#160;kamení a&#160;jsou jakýmsi nepovedeným výplodem olše jinak rostoucí docela hezky vzhůru. Dřevo se všemožně snaží nasazovat na spoustu proutků anebo rozmanitě se navzájem potýkajících větví a&#160;tak nabývat na objemnosti, a&#160;vlákna a&#160;dřeva kůra se tak proplétají a&#160;vinou, že rozřeže-li se pak takový pořádný kus dřeva a&#160;vyhladí se řezná plocha, má člověk před očima nádherné barevné obrazy plné kruhů, plápolání a&#160;všelijakých zákrutů; tohle olšové dřevo je pak velmi vyhledávané na truhlářské práce a&#160;je velice drahocenné. Když jsem koupil tady tu usedlost, prohlédl si louku a&#160;objevil ty špalky olší, dal jsem jeden vykopat, rozřezat a&#160;zkoumal jsem ho. Ježto jsem tehdy v&#160;rozpoznávání dřeva byl už hodně vycvičený, přišel jsem na to, že ty špalky patří k&#160;nejhezčím, jaké vůbec existují, a&#160;že ta ohnivá barva a&#160;ten měkký hedvábný lesk dřeva, a&#160;na to se člověk zvlášť zaměřuje, stěží mají sobě rovna. Dal jsem takových pařezů vykopat ještě několik a&#160;nařezat z&#160;nich tenké pláty. Jestli jste rozhodnut, že se za námi zase vydáte, a&#160;poskytnete nám čas, abychom vás zavedli do sousedství, kde teď pláty jsou, uvidíte, jak jsme je uplatnili. Zbylé pařezy jsem ponechal v&#160;zemi jako poklad, který by tam měl zůstat a&#160;zvětšovat se. Jen pokud některý z&#160;nich už nebude hnát na výhonky a&#160;naopak začne odumírat, vyjmeme ho a&#160;rozřežeme na pláty, a&#160;ty pak uschovám na budoucí výtvory anebo je prodám. Na jeho místě se záhy snadno vytvoří špalek jiný. Dospěl jsem k&#160;rozhodnutí dál pěstovat tohle mlází, poté co jsem na jedné straně už předtím postupně podrobněji poznal krajinu kolem našeho domu, prozkoumal všechny prolákliny v&#160;údolí a&#160;stružky potoků a&#160;nikde nenašel i&#160;jen přibližně tak užitečné olšové dřevo, a&#160;poté co se na druhé straně ukázalo, že nic z&#160;toho dřeva, co mi na mou žádost poslali z&#160;mnoha míst, nemůže se tomu našemu rovnat. Dal jsem nad olšovým mlázím zbudovat vodní dílo, abychom tu plantáž zabezpečili před zaplavením a&#160;zanesením pískem a&#160;příliš vzdutou vodu odvedli do jiné strouhy. Sousedi uznali, že to je věc prospěšná, a&#160;dva z&#160;nich dokonce na pustých pozemcích, které se nedaly odvodnit, založili takové olšové školky. Jestli to celé mělo úspěch, to se nedá ještě konstatovat, protože rostliny jsou ještě příliš mladé.“</p>
			<p class="MLP_text ParaOverride-1">Prohlédli jsme si řady oněch rostlin a&#160;šli pak dál.</p>
			<p class="MLP_text ParaOverride-1">Prošli jsme kolem louky, dali se těsně kolem lesíku, přešli po vodním díle, o&#160;němž hostitel předtím mluvil, a&#160;začali obcházet nejen zahradu, ale i&#160;celý obilný kopec, na kterém stojí dům.</p>
			<p class="MLP_text ParaOverride-1">Ježto slunce bylo teplejší a&#160;teplejší, i&#160;když ne zrovna žhoucí, divil jsem se, že nikdo z&#160;mých dvou společníků nemá žádnou pokrývku hlavy. Vyšli už z&#160;domu bez ní. Staroch poskytl zářícímu slunci veškeré své bujné bílé vlasy a&#160;jeho schovanec na temeni své husté zářivé hnědé kučery. Nevěděl jsem, jestli mi připadají zvláštní ti dva bez pokrývky hlavy, anebo já jim se svým cestovním kloboukem na hlavě. Mládenec měl alespoň tu výhodu, že mu sluncem ještě víc zruměněly líce a&#160;byly tak barvy ještě sličnější než předtím.</p>
			<p class="MLP_text ParaOverride-1">Vůbec jsem se na něj rád díval. Jeho lehký krok byl veselým jarním dnem oproti sice také ještě zdravé, ale přísné a&#160;odměřené chůzi jeho společníka, jeho štíhlá postava byla jarým počátkem, postava jeho vychovatele nachylování ke konci. Pokud jde o&#160;jeho počínání, jinoch byl stažený a&#160;zdrženlivý a&#160;nemísil se do debaty, jedině když byl tázán. Obracel jsem se na něj často a&#160;ptal se ho na různé věci, zvláště na ty, které se týkaly okolní krajiny, a&#160;logicky jsem předpokládal, že je zná. Odpovídal jistě a&#160;s&#160;určitou úctou vůči mně, i&#160;když jsem mu věkem nebyl tak vzdálen jako jeho vychovatel. Většinou šel za námi, i&#160;tam, kde cesta byla dost široká pro všechny.</p>
			<p class="MLP_text ParaOverride-1">Když jsme kopec celý obešli a&#160;prošli i&#160;kolem několika selských obydlí, ocitli jsme se na téže straně a&#160;stoupali po téže cestě k&#160;domu, po níž jsem včera šel vzhůru já. Když jsme dorazili k&#160;domu, vystřelily nám vstříc růže, které mi stejně tak vyšly v&#160;ústrety včera. Využil jsem příležitosti, když se nám naskytl takový pohled, a&#160;zeptal se hostitele na ty růže, stejně jsem vesměs už zamýšlel takový dotaz stran těchhle květin vznést. Požádal jsem ho, abychom kvůli lepšímu pohledu pokročili blíž k&#160;velkému písčitému prostranství. Udělali jsme to a&#160;stanuli před celou stěnou květin, které pokrývaly dolní část toho bílého domu.</p>
			<p class="MLP_text ParaOverride-1">Řekl jsem, že je určitě výjimečným přítelem těchhle květin, když jich pěstuje tolik druhů a&#160;jsou tu vidět v&#160;takové úplnosti jako jinak nikde.</p>
			<p class="MLP_text ParaOverride-1">„Ovšem že mám tuhle květinu velmi rád,“ odpověděl mi, „a považuji ji za nejkrásnější ze všech, a&#160;opravdu už ani nevím, který z&#160;těchto dvou pocitů vyplývá z&#160;toho druhého.“</p>
			<p class="MLP_text ParaOverride-1">„Také bych skoro řekl,“ prohlásil jsem, „že je růže nejkrásnější květinou. Je jí blízko kamélie, ta je něžná, jasná a&#160;ryzí, často zrovna kypí nádherou; ale má v&#160;sobě pro nás vždy cosi cizího, tyčí se tu vždy jako cosi vznešeného a&#160;vybraného: měkkost, rád bych použil tenhle výraz, sladkost růže v&#160;sobě nemá. A&#160;to nemluvíme už vůbec o&#160;vůni; ta sem totiž nepatří.“</p>
			<p class="MLP_text ParaOverride-1">„Ne,“ řekl, „ta sem nepatří, mluvíme-li o&#160;kráse; ale pokud půjdeme dál než ke kráse a&#160;budeme mluvit o&#160;vůni, nebude asi žádná taková, která by se líbezností rovnala vůni růží.“</p>
			<p class="MLP_text ParaOverride-1">„O&#160;tom by se mohly vést spory podle zálib toho kterého člověka,“ odpověděl jsem, „ale dojista tu bude mít růže víc přátel než protivníků. Ctí se v&#160;této době neméně, než se ctila v&#160;minulosti. Její obraz se nejběžněji ze všech používá ke srovnání, její barvou se zdobí mládí a&#160;krása, věnčí se jí příbytky, její vůně se považuje za klenot a&#160;rozesílá se všude jako cosi skvělého, a&#160;existovaly národy, které pěstování růží zvlášť zaštiťovali, i&#160;staří Římané, kteří se věru vyznali ve válčení, zdobili se růžemi. A&#160;je výjimečně líbezná, když se vystaví zraku tak jako tady, když se díky osobité rozmanitosti a&#160;sestavě její přednosti ještě zvýrazní a&#160;téměř se jí lichotí. Jednak tu je růží zrovna záplava, jednak jsou rozloženy po celé velké ploše bílého domu a&#160;od ní se odrážejí; před nimi je bílá plocha písku a&#160;ta se zeleným pásem trávníku a&#160;křovisky jak nějakým zeleným sametovým pásem a&#160;zeleným zdobením zas odděluje od obilného pole.“</p>
			<p class="MLP_text ParaOverride-1">„Na tuhle okolnost jsem nijak zvlášť nepomyslel,“ řekl, „když jsem je sázel, i&#160;když jsem dbal toho, aby se tu jevily oku co nejpůvabněji.“</p>
			<p class="MLP_text ParaOverride-1">„Ale nechápu, jak se jim tady může tak dobře dařit,“ opáčil jsem. „Vlastně tu mají ty nejnepříznivější podmínky. Je tu dřevěná mříž, k&#160;té jsou násilím uvázané, bílá zeď, na níž uvíznou všechny spalující sluneční paprsky, stříška, která brání dešti, rose a&#160;působení nebeské klenby, a&#160;koneckonců dům sám zadržuje jakékoli volné proudění vzduchu.“</p>
			<p class="MLP_text ParaOverride-1">„Že se jim tu daří, toho jsme dosáhli teprve postupně a&#160;pomalu,“ odpověděl, „a udělali jsme tu hodně chybných kroků. Ale poučili jsme se a&#160;potom jsme se už do té věci pustili tak, jak se sluší a&#160;patří. Zem, jakou mají růže především rády, dílem se naordinovala a&#160;dovezla odjinud, dílem se podle toho, co udávaly knihy, které jsem si k&#160;tomu obstaral, připravila v&#160;zahradě. Já jsem se sem také nepřistěhoval úplně nezkušený, pěstoval jsem růže už předtím a&#160;tady jsem uplatnil své zkušenosti. Když byla zem připravena, vykopal se u&#160;domu hluboký a&#160;široký příkop a&#160;naplnil se zemí. Potom se vztyčila mříž, vydatně natřená olejovou barvou, aby do ní nepronikla voda a&#160;mříž nehnila, a&#160;jednoho jara se do země zasadily výpěstky růží, které jsem sám vzdělal anebo mi je poslali pěstitelé. Jak rostly, uvazovaly se, v&#160;průběhu let přesazovaly, zaměňovaly, prostříhávaly a&#160;podobně, až se stěna pozvolna vyplnila. V&#160;zahradě se založily zásobní záhony, něco jako školka, a&#160;v&#160;ní se pěstují ty, které jednou snad přijdou sem. Proti slunci jsme dali upevnit pod střechu plátěnou roletu se šňůrami, za které se několikrát lehce zatáhne a&#160;promění se ve stříšku propouštějící na růže paprsky pouze tlumeně. Tak se chrání sazenice před příliš prudkým sluncem a&#160;květy před svitem, který by jim mohl ublížit. Dnešní slunce pro ně není příliš horké, vidíte, že ho snášejí vesele. Pokud jde o&#160;rosu a&#160;o&#160;déšť, jak jste říkal, mříž není tak blízko domu, aby se dalo úplně čelit vlivům širého nebe. Na růžích se shromažďuje rosa a&#160;i déšť na ně kapá. Ale abychom přece jen mohli trochu pomoci a&#160;dodat vodu i&#160;tehdy, když ji obloha vypoví, mám pod střešním okapem dutý válec, opatřený velmi jemnými otvory a&#160;může se do něho nalít voda z&#160;nádržek, které stojí pod střechou. Lehkým tlakem se otvory otevřou, a&#160;voda padá na růže jako rosa. Je to vskutku příjemný pohled, vidět, jak v&#160;době, kdy je o&#160;vodu značná nouze, proudí si po listech a&#160;po větvích a&#160;ty se jí občerstvují. A&#160;aby nebyl nedostatek vzduchu, jak se obáváte, na to existuje snadná odpomoc. Za prvé na tomhle kopci vzduch beztak neustále slabě proudí a&#160;otírá se o&#160;stěnu domu. Pokud by ovšem květy ve dnech úplného bezvětří přece jen potřebovaly trochu toho vánku, otevřou se všechna okna v&#160;přízemí, a&#160;to jak na téhle stěně, tak i&#160;na opačné. Protože opačná strana je na sever a&#160;tam se vzduch ochlazuje stínem, vane tamními okny dovnitř a&#160;okny tady u&#160;růží ven. Můžete i&#160;v&#160;bezvětrných dnech vidět, jak se listy jemně kývají.“</p>
			<p class="MLP_text ParaOverride-1">„To jsou důležitá zařízení,“ odvětil jsem, „a ukazují, jak tyhle květy milujete; ale jenom těmi zařízeními se přece nedá vysvětlit výjimečná dokonalost těchhle rostlin, jakou jsem nikde jinde neviděl, dokonalost taková, že se tu nevyskytne jediný nedokonalý květ, jediná uschlá větévka, jediný nepravidelný list.“</p>
			<p class="MLP_text ParaOverride-1">„Zčásti se tohle dá vysvětlit těmihle zařízeními,“ řekl. „Vliv vzduchu, slunce a&#160;deště jižní polohou tohohle místa a&#160;vším tím, o&#160;čem jsem se zmínil, je tak upraven, jak jen se tu upravit dá. Ještě víc se udělalo se zemí. Jelikož nevíme, co je posledním důvodem, že se živým organismům daří, usoudil jsem, že určitě dělá růžím dobře to, co z&#160;růží pochází. Dali jsme tedy od počátku sbírat všechny odpadky z&#160;růží, zejména listy a&#160;i větévky planých růží, které se vyskytují v&#160;celém kraji. Z&#160;těch odpadků se v&#160;odlehlém místě zahrady navrší kopečky, nechá se na ně působit povětří a&#160;deště, a&#160;tak se chystá prsť na růže. Když už v&#160;tom kterém kopečku není ani stopy po nějakém rostlinném životě a&#160;není už vidět než jemná zem, dá se růžím. Rostliny, které se do ní nově zasadí, dostávají každá do své jamky hned tolik prsti, že jí mají bohatě na celé roky. Starší růže, které z&#160;půdy, kde rostou, žijí už delší čas, podělí se novou prstí. Buď se hlína nad kořeny odstraní a&#160;dá se jim nová, anebo se celé vyjmou a&#160;na místo, kde rostou, nasype se beze zbytku čerstvá zem. Bije pak až do očí, jak se listy a&#160;květ radují z&#160;toho daru. Ale vzdor zemi a&#160;vzduchu a&#160;slunci a&#160;vlhkosti neviděl byste růže tak krásné, jaké je vidíte, pokud by se tu nevynakládala ještě další péče; vždycky totiž povstávají nové mrzutosti z&#160;příčin, které nedokážeme vypátrat anebo které, i&#160;když se už vypátraly, nejsme s&#160;to zhatit. Koneckonců i&#160;rostliny, tak jako všechno živoucí stihne posléze přirozená smrt. Nemocné rostliny se u&#160;nás hned vykopávají, umisťují se do zahrady jako do jakési nemocnice růží a&#160;nahrazují se jinými ze školky. Odumřelé stromky se tu jen tak nevyskytují, protože se odstraňují už v&#160;době, kdy začínají odumírat. Pokud však z&#160;nějaké příčiny některá odumře rychle, bezodkladně se vystěhuje. Stejně tak se ty části, které onemocní anebo uhynou, odtrhnou od mříže. Nejlepší dobou je jaro, kdy jsou větévky odkryté. To se k&#160;ní postaví schůdky, které člověku umožní dostat se všude, a&#160;prozkoumá se celá mříž. Čistí se kůra, ošetří se, ovážou se rány, naroubují se větve, a&#160;co není schopné života, odřízne se. Ale i&#160;v&#160;létě odstraňujeme hned každý vadný lístek a&#160;každý neúplný květ. Postupně všichni v&#160;domě pojali k&#160;růžím náklonnost, rádi se na ně dívají a&#160;hned upozorní, kdykoliv se postřehne cokoliv nesprávného. I&#160;lidé z&#160;okolí našli v&#160;těchhle květinách zálibu, zasazují si je v&#160;zahradách a&#160;pěstují je, já lidem dávám sazenice ze svých množivých záhonů a&#160;učím je, jak s&#160;nimi zacházet. Dvě hodiny cesty odtud je sedlák, který tak jako já má celou jednu stěnu domu porostlou růžemi.“</p>
			<p class="MLP_text ParaOverride-1">„Čím důležitější mi připadá, jak zacházíte se svými růžemi,“ odpověděl jsem mu, „a čím důležitější je to celé pro vás, tím spíš si nemohu odpustit otázku, proč pěstujete růže přímo přednostně na téhle stěně domu, když na tomhle místě se jim přece nijak výtečně nedaří a&#160;kde musíte vybudovat taková zařízení, která jim teprve zabezpečí pořádný život. Je sice hodně hezké, jak se tu naparují a&#160;předvádějí; jenže neměly by se snad rozsít i&#160;po zahradě v&#160;polohách a&#160;seskupeních, kde by byly stejně krásné anebo i&#160;krásnější než tyhle tady, a&#160;ještě měly tu výhodu, že by se o&#160;ně pečovalo mnohem snadněji?“</p>
			<p class="MLP_text ParaOverride-1">„Vysadil jsem růže tady ke stěně domu,“ odvětil, „protože se k&#160;téhle květině váže jedna vzpomínka z&#160;mládí a&#160;mně je milé pěstovat je takhle. Myslím, že jen proto mi růže připadá tak krásná a&#160;že proto vynakládám tolik námahy na takovouhle péči o&#160;ni.“</p>
			<p class="MLP_text ParaOverride-1">„Neříkal jste nic o&#160;škodlivém hmyzu,“ opáčil jsem. „Já ale ze zkušenosti vím, že takový hmyz nemá než růže raději téměř žádnou jinou rostlinu, vyjma snad topolů, spousta hmyzích druhů a&#160;rodů s&#160;oblibou obývá a&#160;znetvořuje právě ji. Tady nevidím z&#160;téhle metly vůbec nic, jako kdyby ani neexistovala anebo jako kdyby růži těch potvůrek nějakým umělým prostředkem zbavili. Přece asi tak jako každý nemocný list neodstraňujete i&#160;kdejakého zavíječe listového, každého pavouka, každou mšici? To mě ovšem přivádí ještě na jednu okolnost, na niž jsem si umínil zeptat se vás; chtěl jsem to stůj co stůj udělat při nějaké vhodné příležitosti ještě před svým odjezdem a&#160;odvažuji se na to ptát teď, když mi tak laskavě a&#160;tak ochotně dovolujete nahlížet do záležitostí tohohle venkovského sídla. Když jsem tak putoval rovinou, několikrát jsem měl příležitost všimnout si, že ovocné stromy zhusta mají holé větve anebo že listí je vůbec uhynulé anebo znetvořené, což způsobily housenky. Ta věc mi nijak netanula na mysli, ježto jsem ji byl zvyklý vídat už odmlada a&#160;nevypadalo to, že to zamoření je nějak velké; ale nemohl jsem si nevšimnout, že tak jako na těchhle růžích ani nikde ve vaší zahradě tuhle svízel vůbec nevidět, nikde jediná uschlá haluz, nikde větévka bez listí, nikde stvol užraného listu, ba ani poškozený zelný list, kterému přece tak rád působí újmu bělásek. Když jsem tak viděl to skvělé zdraví, znovu mi vytanula na mysli zkáza, kterou jsem v&#160;kraji viděl, a&#160;rozhodl jsem se, že se vás stran téhle věci zeptám, jestli jste podnikl nějaká osobitá opatření; protože se přece ukázalo, že jen sbírat housenky a&#160;hmyz nestačí.“</p>
			<p class="MLP_text ParaOverride-1">„Ovšemže sbíráním škodlivého hmyzu ani své růže, ani stromy a&#160;keře v&#160;zahradě před mrzačením neuchráníme,“ odpověděl můj společník. „My skutečně proti něčemu takovému máme ještě jiné nástroje. Musím vám říci, jak mě těší, že jste v&#160;mé zahradě postřehl neexistenci jakýchkoliv škod od housenek, a&#160;vskutku rád vám podám vysvětlení, a&#160;zejména proto, aby to také mohlo vejít v&#160;širokou známost. Ale odpověď na vaši otázku se bude nejlépe vyjímat v&#160;zahradě, protože vám tam k&#160;dotvrzení budu moci hned předvést nejedno zařízení a&#160;ukázat důkazy toho, co řeknu. Pokud vám to bude vhod, půjdeme do zahrady, trocha odpočinku na některé lavičce po té výpravě nahoru na šafářův dvorec nebude jistě nepříjemná.“</p>
			<p class="MLP_text ParaOverride-1">„Dovolte mi, abych se ještě chvilku díval na ty růže,“ řekl jsem.</p>
			<p class="MLP_text ParaOverride-1">„Dělejte, jak je vám libo,“ odpověděl.</p>
			<p class="MLP_text ParaOverride-1">Nejdříve jsem přišel trochu blíž k&#160;mříži a&#160;prohlížel si jednotlivosti. Teď jsem skutečně viděl tu čistou zem, v&#160;níž tkvěly kmínky a&#160;na které nerostlo jediné stéblo trávy. Viděl jsem tu důkladně natřenou dřevěnou mříž, k&#160;níž byly přivázány strůmky a&#160;větévky rozprostřeny tak, aby nebylo vidět jediné holé místo na zdi domu. Na každém kmínku viselo jméno květiny napsané na papíře a&#160;vložené do skleněného pouzdra. Ta skleněná pouzdra byla chráněna před deštěm tak, že byla nahoře uzavřená, dole ohrnutá a&#160;opatřená jakýmsi odtokovým žlábkem. Když jsem se chvíli díval zblízka, ustoupil jsem zase dozadu a&#160;ještě jednou jsem si několik okamžiků prohlížel celou tu květinovou stěnu. Když jsem skončil, řekl jsem, že teď bychom mohli jít do zahrady.</p>
			<p class="MLP_text ParaOverride-1">Přišli jsme k&#160;mřížové brance, staroch cosi stiskl jako včera, když mě vpouštěl dovnitř, branka se otevřela a&#160;vešli jsme do zahrady. V&#160;ní jsme přikročili k&#160;lavici, která stála v&#160;příjemném odpoledním stínu. Když jsme na ni usedli, řekl můj hostitel: „Naše nástroje, jak uchovat stromy, keře a&#160;menší rostliny před lysostí, jsou tak prosté a&#160;v&#160;přírodě založené, že by byla hanba je vypočítávat, pokud by na druhé straně nebyla také pravda, že se neuplatňují všude, zvláště ten poslední ne. Pokud jde o&#160;olysalost stromů a&#160;větví, ta vzniká ne vždy působením housenek, nýbrž často krok za krokem i&#160;jinak. Na definitivní zmírání, a&#160;tedy odlisťování celého stromu existuje nějaký prostředek tak málo jako na smrt člověka; ale u&#160;stromu v&#160;zahradě člověk nemůže nechat věci dojít tak daleko, aby nakonec stál v&#160;zahradě mrtvý; pokud se mu ořezáním větví dodávají síly, aby omládl, ale postupně tahle metoda začne pozbývat účinnosti, je pro takový strom a&#160;takovou zahradu dobrým skutkem, když se oba odloučí. Podobný strom tedy v&#160;zahradě, o&#160;niž se jen trochu pečuje, anebo na jiném pozemku vůbec nestojí. Ale aby tu netrčel ani strom, který je i&#160;zčásti olysalý, na to máme několik metod. Spočívají v&#160;tom, dát stromu, co potřebuje, a&#160;vzít mu, co mu škodí. Proto je nejvyšším příkazem nikdy nezasazovat strom na místo, na kterém nemůže žít. Na místa, která stromům vůbec život upírají, asi žádný rozumný člověk strom nezasadí. Ale jsou i&#160;místa, která se nehodí jenom proto, že je nikdo nevzdělává anebo jim schází něco, co je nezbytné jen pro zcela určité rostliny. Abychom takové místo dobře vzdělali, než jsme na ně zasadili strom, vykopali jsme tak hlubokou jámu a&#160;naplnili ji nakypřenou prstí, že se strom dožil hodně vysokého věku a&#160;nemusel zapouštět kořeny do nevzdělané půdy. I&#160;u&#160;starých kmenů, které jsem tady našel a&#160;jejichž stav se mi nezdál, dokázal jsem, aby prospívaly, tím že jsem je dal vyjmout z&#160;půdy, nakypřit místo, kde rostly, a&#160;znovu je zasadit. Ale než jsme vykopali tu a&#160;onu jámu, než jsme do ní zasadili strom, pokoušeli jsme se ze zkušeností anebo z&#160;knih vydobýt, co bude kromě půdy ještě potřebovat a&#160;kde musí mít své místo. Pro který strom není v&#160;zahradě vhodné místo, ten ať v&#160;ní ani není. Stromy, které potřebují hodně vzduchu, zasadili jsme do takového vzduchu, ty, které mají rády světlo, do světla, ty, které mají rády stín, ty do stínu. Pod ochranu těch větších anebo odolnějších jsme zasadili ty, které takovou ochranu potřebovaly. Ty, které se bojí mrazu a&#160;jinovatky, rostou u&#160;zdí anebo na teplých místech. A&#160;takhle se potom daří všem, díky jejich vitalitě a&#160;díky přirozené výživě. Na jaře se každý kmen a&#160;jeho silnější větve kartáčem a&#160;dobrou mýdlovou vodou umyjí a&#160;vyčistí. Pomocí kartáče se odstraní všechno cizorodé, co by mohlo stromu škodit, a&#160;omytí je užitečnou lázní pro kůru, protože ta stejně jako kůže u&#160;zvířat je výsostné důležitá pro život, a&#160;koneckonců kmeny tím i&#160;zkrásní. Naše stromy na sobě nemají lišejníky, kůra je čistá a&#160;u&#160;třešní skoro tak jemná jako surové hedvábí.“</p>
			<p class="MLP_text ParaOverride-1">To jsem viděl, že všechny stromy mají velice zdravou kůru; ale dával jsem si to do souvislosti s&#160;jejich krásným listím a&#160;vůbec s&#160;jejich zdravým růstem jako jeho logický důsledek.</p>
			<p class="MLP_text ParaOverride-1">„Pokud vzdor vší obezřetnosti přece jen jednotlivé části stromů větrem, chladem anebo podobně olysají,“ dál hovořil můj hostitel, „ty se na jaře při prořezávání odstraní. Řez se zamázne dobrým tmelem, aby do dřeva nepronikalo vlhko a&#160;nepodnítilo v&#160;ještě zdravé části nějakou chorobu. A&#160;tak by v&#160;takové zahradě nikdy nebylo vidět lysost, kdyby nepřicházel vnější nepřítel, který se snaží ji vyvolat. Takovým nepřítelem jsou kroupy, průtrže mračen a&#160;podobné přírodní úkazy, proti nimž neexistují prostředky. Ale ani zas tolik neškodí. V&#160;našich končinách jsou vzácné a&#160;jejich účinky lze snadno zahladit rychlým odstraněním všeho, co se zničilo, tím, že rostliny dorůstají, a&#160;dodatečným vysazováním. Ovšem protivníkem nebezpečnějším je hmyz, ten dokáže přivést vniveč kvalitní zahradu, zmrzačit její krásu, že je za několik let pohled na ni truchlivý. To je ta okolnost, o&#160;níž jsem říkal, že se o&#160;ni zmíním až docela nakonec. Vidíte, že naše zahrada je v&#160;tomto roce prostá vší hmyzí pohromy, kterou jste, jak říkáte, za svého putování vídal na jiných stromech.“</p>
			<p class="MLP_text ParaOverride-1">„Viděl jsem, jak na teplých a&#160;tichých místech jabloně téměř nemají listí,“ odpověděl jsem mu. „S&#160;podobnými věcmi jsem se setkal několikrát. Ale že jsou bez listí jednotlivé větve, že listí na celých stromech je znetvořené, to jsem viděl často. Ovšem nepovažoval jsem to za nějaký příliš významný neduh a&#160;neusuzoval jsem z&#160;toho na špatný rok, protože jsem věděl, že taková zkáza se přihází vždycky a&#160;že škody, pokud se jich zase nevyskytne příliš, nejsou zas něčím tak závažným. Považoval jsem tenhle úkaz za cosi, co tak musí být.“</p>
			<p class="MLP_text ParaOverride-1">„To jste se asi zachoval špatně,“ řekl můj hostitel, „škody tenhle úkaz přináší vždycky, a&#160;pokud by se sečetly všechny oblasti v&#160;kraji, mohou takové škody být docela povážlivé, k&#160;tomu připočtěte i&#160;to, že se lidé na ty stromy bez listí musí dívat. A&#160;tohle není něco, co být musí. Existuje proti tomu prostředek, a&#160;to takový, jaký krom své účinnosti je i&#160;velmi krásný, a&#160;tak k&#160;užitečnosti se ještě druží požitek, jímž jako by nás příroda chtěla přimět, abychom onen prostředek uplatňovali. A&#160;přesto, jak jsem řekl už dříve, tenhle prostředek se užívá ze všech nejméně, ba na mnohých místech se lidé dokonce snaží ho vyhubit.“</p>
			<p class="MLP_text ParaOverride-1">Podíval jsem se po něm tázavě.</p>
			<p class="MLP_text ParaOverride-1">„Neslyšel jste snad u&#160;nás v&#160;zahradě cosi, co vám zvlášť utkvělo v&#160;uchu?“</p>
			<p class="MLP_text ParaOverride-1">„Zpěv ptáků,“ řekl jsem najednou.</p>
			<p class="MLP_text ParaOverride-1">„To je správný postřeh,“ opáčil. „Ptáci jsou v&#160;téhle zahradě naším prostředkem proti housenkám a&#160;škodlivému hmyzu. To oni stromy, keře, drobné rostliny a&#160;samozřejmě i&#160;růže čistí daleko lépe, než by to dokázaly lidské ruce anebo jakýkoliv jiný prostředek. Co nám pomáhají tihle příjemní dělníci, nevyskytl se už v&#160;naší zahradě letos ani jindy ten nejnepatrnější housenčí požer, jakého by si člověk všiml.“</p>
			<p class="MLP_text ParaOverride-1">„Ale ptáci jsou přece všude,“ namítl jsem. „Je jich snad ve vaší zahradě víc, aby ji také více chránili?“</p>
			<p class="MLP_text ParaOverride-1">„Je jich v&#160;naší zahradě i&#160;více,“ opáčil, „daleko více než na kterémkoliv místě tohohle kraje a&#160;možná i&#160;dalších končin.“</p>
			<p class="MLP_text ParaOverride-1">„A&#160;jak se tady ta spousta ptáků ocitla?“ zeptal jsem se.</p>
			<p class="MLP_text ParaOverride-1">„Je to stejné jako to, co jsem předtím říkal o&#160;stromech, musí se jim vytvořit podmínky, aby se jim dobře dařilo, chce-li je člověk mít na tom a&#160;na onom místě; jenom je člověk nemusí na to a&#160;ono místo zasazovat jako stromy, přijdou sami, zejména stěhovaví ptáci, pro něž je to tak snadné.“</p>
			<p class="MLP_text ParaOverride-1">„A&#160;jaké to jsou podmínky, aby se jim dobře dařilo?“</p>
			<p class="MLP_text ParaOverride-1">„Hlavně ochrana a&#160;potrava,“ opáčil.</p>
			<p class="MLP_text ParaOverride-1">„Jak se dá takový pták chránit?“ zeptal jsem se.</p>
			<p class="MLP_text ParaOverride-1">„Ten se chránit nedá,“ řekl můj hostitel, „ten se chrání sám; ale příležitost chránit se mu poskytnout lze. Zpěvní ptáci, protože ti se zbraněmi bránit nemohou, vyhledávají před nepřáteli a&#160;před povětřím vykotlané stromy, skály, zdi anebo podobně, dutiny tak těsné, aby tam za nimi jejich většinou větší nepřítel nemohl, a&#160;tak hluboké, aby zobákem ani pařátem nedosáhl na dno&#160;– někteří, jako datlové, vykotlávají si stromy sami anebo se uchylují do takových houštin, kam draví ptáci, lasičky a&#160;podobní pronásledovatelé neproniknou. Při tom jim jde ještě spíše o&#160;ochranu jejich mláďat, která na takových místech mají, než o&#160;ochranu vlastní. Teprve nenajdou-li se taková bezpečná zákoutí a&#160;čas kvapí, spokojí se zpěvný pták i&#160;s&#160;horšími kouty k&#160;bydlení a&#160;k&#160;sezení na vejcích. Je-li v&#160;některé končině hodně takových útočišť, dá se s&#160;jistotou usoudit, že v&#160;takovém kraji, pokud jsou dány i&#160;ostatní podmínky, je ptáků spousta. Jen pomyslete na nějakou starou děravou věžní střechu, jak ta bývá obležena kavkami a&#160;rorýsi. Chce-li se, aby se ptáci stěhovali do jiné končiny, musí se taková útočiště vytvořit, a&#160;co nejlepší. Jak vidíte, my nemůžeme hloubit dutiny do skal a&#160;do kmenů stromů, ale takové dutiny ze dřeva zhotovené můžeme všude rozvěsit po stromech. A&#160;to také děláme. Vyrobíme takovou dutinu sdostatek hlubokou, skulinu vchodu obrátíme pryč z&#160;návětrné strany, většinou k&#160;poled­ní straně, a&#160;uděláme ji přesně tak velkou, aby pták, pro kterého je určena, mohl tam i&#160;ven. Určitě jste něco takového na stromech v&#160;naší zahradě viděl?“</p>
			<p class="MLP_text ParaOverride-1">„Viděl jsem to,“ opáčil jsem, „nejasně jsem tušil, k&#160;čemu to všechno asi je, ale představa o&#160;tom se mi vzhledem k&#160;dalším dojmům zase z&#160;hlavy vykouřila.“</p>
			<p class="MLP_text ParaOverride-1">„Pokud se třeba zase ještě projdeme po zahradě,“ řekl můj hostitel, „uvidíme několik takových ptačích schránek. Těm ptákům, co hnízdí v&#160;houští, vybudujeme v&#160;křoviskách tak hustou spleť větví a&#160;haluzí s&#160;trny, až by člověk řekl, že dovnitř a&#160;ven nevklouzne skoro ani čmelák; jenže pták si vchod přesto najde a&#160;vystaví si své hnízdo. Takových hnízd uvidíte několik, budete-li chtít. Je na nich milé, že tu člověk vidí ty opeřené rodinky v&#160;jejich domácnostech, což u&#160;těch, co hnízdí v&#160;dutinách, možné není. Takhle chráníme menší ptáky, které v&#160;zahradě potřebujeme. Ti velcí, kteří se mohou bránit zobákem pařáty a&#160;křídly, jsou pro nás spíše nepřáteli než přáteli a&#160;netrpí se tu.“</p>
			<p class="MLP_text ParaOverride-1">„Kromě ochrany,“ zahovořil zas po chvíli, „potřebují ptáci i&#160;potravu. Vyhýbají se končinám, kde je potravy málo, a&#160;tím se liší od lidí, protože ti se občas vydávají na dlouhé výpravy právě tam, kde svou obživu nenacházejí. Ptáci, kteří se hodí do naší zahrady, živí se většinou červy a&#160;hmyzem; ale pokud někde, kde je to vhodné ke hnízdění, počet ptáků tak vzroste, že už nenacházejí potravu, jedna část se jich vydává jinam a&#160;hledá si živobytí jinde. Pokud tedy někdo chce na tom nebo onom místě udržet tak velký počet ptáků, aby si byl úplně jist, že jich bude dostatek posléze v&#160;letech na škodlivý hmyz nadmíru bohatých a&#160;zabránilo se tak škodám, musí se jim krom toho, co jim dává příroda, poskytnout i&#160;vlastníma rukama potrava umělá. Pokud se to udělá, lze na jednom místě chovat tolik ptáků, kolik se chce. Jde pouze o&#160;to, aby se jim na výživu přispívalo tak, jak je nezbytné, aby se čelilo nedostatku potravy, a&#160;tak se neztrácel se zřetele sám účel. V&#160;tomto ohledu se obecně snad není co obávat, že se umělou potravou budou živit přes moc, ježto těmhle tvorům je hmyz beztak nejmilejší. Jen pokud by se potrava vyráběla pro ně až příliš vábivá, mohli by se ptáci živit nadmíru dobře, což by se snadno poznalo podle přemnožení škodlivého hmyzu. Jistá zkušenost tu člověku umožňuje zvolit správnou cestu. V&#160;zimě, kdy tu některé druhy ptactva zůstávají, a&#160;v&#160;dobách, kdy se jim naprosto nedostává jejich přirozené stravy, musí se beze zbytku vyživovat, aby se v&#160;dané končině udrželi. Díky našim zařízením ptáci, kteří si na jaře hledají svá území, kde by se mohli usadit, zůstali v&#160;naší zahradě; ježto viděli, že mají pohodlí, a&#160;věděli, že se jim dostane potravy, přiletěli i&#160;v&#160;dalším roce, anebo pokud byli zimní ptáci, vůbec neodletěli. Protože však i&#160;mláďata mají domovský cit a&#160;ráda jsou stále tam, kde poprvé uviděla svět, i&#160;tihleti si vyvolili zahradu jako své nadcházející místo pobytu. K&#160;ptákům, co tu již jsou, čas od času přibyli noví přistěhovalci, a&#160;tak se počet ptactva v&#160;zahradě, a&#160;dokonce v&#160;nejbližším okolí rok od roku zvyšuje. Dokonce ti ptáci, kteří jinak obyčejné sídlí ne v&#160;zahradách, nýbrž spíš v&#160;lesích a&#160;v&#160;odlehlých křovinách, příležitostně přilétli, a&#160;protože se jim tu líbilo, zůstali, i&#160;když lecčehos, co jinak skýtá les a&#160;samota, tady pozbyli. Mezi potravu počítáme i&#160;světlo, vzduch a&#160;teplo. Tohle jim poskytujeme podle potřeby, tím že jim staveniště na jejich hnízda rozmisťujeme v&#160;nejrůznějších koutech zahrady, aby si párečky mohly vybrat místečko teplejší anebo chladnější, vzdušnější anebo slunečnější. Dvojice, kterým se tu žádné místo nehodí, ty tady nejsou. To jsou pouze takoví ptáci, jimž se zdejší končiny nehodí vůbec, a&#160;takové ptáky pak také pro naše končiny nepotřebujeme. V&#160;patřičnou dobu k&#160;nám zavítají i&#160;stěhovaví ptáci a&#160;ti, kteří na své každoroční cestě jen prolétají kolem. Ti vlastně ani nemají nárok, aby se jim něco dávalo, ale protože se vmísí mezi zdejší, najedí se i&#160;oni z&#160;mis a&#160;pak táhnou dál.“</p>
			<p class="MLP_text ParaOverride-1">„Jak těm tvorečkům dáváte nezbytnou potravu?“ zeptal jsem se.</p>
			<p class="MLP_text ParaOverride-1">„Na to máme různá zařízení,“ řekl. „Leckterý z&#160;ptáků, když se živí, má pod nohama pevnou půdu, tak jako datlové, kteří klovou do stromů, a&#160;takoví, co si hledají potravu na ploché zemi; jiní, zejména lesní ptáci, mají rádi houpání větví, když se živí, ježto si obživu hledají právě v&#160;takových větvích. Pro ty první se krmivo rozhází po takových a&#160;onakých prostranstvích, oni si je už najdou. Těm druhým se poskytují mříže visící na šňůrách, a&#160;na nich mají své jídlo, to jim dáváme do malých nádobek anebo napichujeme na kolíky. Přilétnou, živí se a&#160;pohupují na mříži. Ptáci jsou postupně důvěřivější a&#160;důvěřivější, posléze to už s&#160;jídlem neberou tak vážně a&#160;hemží se, ti, co raději pevnou zem, a&#160;ti, co se rádi houpají, na tom krmicím dvorečku, co je vedle skleníku, tam co jste mě dneska ráno zastihl.“</p>
			<p class="MLP_text ParaOverride-1">„Já to setkání dnes ráno měl spíše za náhodné než za záměrné,“ řekl jsem.</p>
			<p class="MLP_text ParaOverride-1">„Krmím je rád, když jsem tu,“ opáčil, „ačkoliv to mohou udělat i&#160;jiní. Pro ty úplně plaché, jako většinou pro nové příchozí a&#160;pro skrznaskrz zaryté lesní ptáky, mám odlehlá místa, na něž jim dáváme potravu. Pro ty důvěřivější a&#160;družnější jsem dokonce přišel na velice příjemný způsob, jak s&#160;nimi zacházet. Mám v&#160;domě pokoj, který má před okny připevněná prkénka, a&#160;na ta dávám krmení. Opeření hosté se dostaví a&#160;sytí se mi před očima. Dal jsem ten pokoj také hned zařídit jako špižírnu a&#160;ve skříních, v&#160;přihrádkách s&#160;nápisy, mám pro ně nastálo potravu, jsou tu buď semena, anebo něco jiného, co nepodléhá rychlé zkáze.“</p>
			<p class="MLP_text ParaOverride-1">„To je ten rohový pokoj,“ řekl jsem, „který mi byl záhadou a&#160;kde jsem si ona prkénka vyložil jako květinové parapety, ovšem usoudil jsem, že jako takové jsou neúčelná.“</p>
			<p class="MLP_text ParaOverride-1">„Proč jste se tedy neoptal?“ opáčil.</p>
			<p class="MLP_text ParaOverride-1">„Umínil jsem si to, ale zase jsem na to zapomněl,“ odpověděl jsem mu.</p>
			<p class="MLP_text ParaOverride-1">„Ježto většina zpěvných ptáků se sytí živými tvory,“ pokračoval ve výkladu, „není úplně snadné obstarat potravu pro všechny. Ježto ovšem valná část jich krom škodlivého hmyzu neodmítne ani semena, ve špižírně jsou veškerá semena, jaká zrají na našich lukách a&#160;v&#160;našich lesích, a&#160;když dojdou anebo jsou příliš stará, nahradí se čerstvými. Pro ty, co nemají rádi zrno, nahrazuje se takový úbytek částmi našeho jídla, jemným masem, ovocem, kousky vajec, zeleninou a&#160;podobně, což se všechno vmíchá do zrní. Sýkora koňadra, když létá, a&#160;zejména když se bedlivě stará o&#160;svá mláďata, má ráda za odměnu kousek slaniny, tu nesmírně miluje. I&#160;cukr se tu a&#160;tam sypá. O&#160;pití je v&#160;zahradě hojně postaráno. Do každé vodní nádržky vede šikmá dřevěná lávečka, a&#160;k&#160;té mohou k&#160;vodě sestoupit. V&#160;křoviskách jsou kameninové misky, do těch se nalévá voda, a&#160;v&#160;houští na západní straně zahrady je malá studánka, tu jsme osadili kamenným ostěním.“</p>
			<p class="MLP_text ParaOverride-1">„To máte tedy s&#160;těmihle obyvateli zahrady práce a&#160;starostí nad hlavu,“ řekl jsem.</p>
			<p class="MLP_text ParaOverride-1">„Člověk se snadno zapracuje,“ odpověděl, „a odměna za to všech­no je obrovská. Téměř se nedá ani věřit, jakých zkušeností se nabude, když si člověk celá léta hýčká tyhle opeřenečky a&#160;tu a&#160;tam se zadívá, jak se činí. Všechny prostředky, co lidé vymysleli, aby rostliny uchránili škodlivého hmyzu, jakkoliv znamenité jsou, jakkoli pilně se používají, nepostačují, což tkví už ve věci samé. Kolik lidských rukou by muselo konat, aby objevily ten bezpočet míst, kde se škodlivý hmyz množí, a&#160;použily na ně příslušné prostředky! Ano, ani místa zcela vyčištěná neskýtají natrvalo úplnou jistotu a&#160;musí se neustále znovu prozkoumávat. V&#160;nejrůznějších dobách a&#160;nepozorovaně se hmyz vyvíjí na stoncích, na listech, na květech, pod kůrou a&#160;nenápadně a&#160;rychle se šíří. Jak by se dal odhalit už v&#160;zárodcích a&#160;zničit, než se vůbec vyvine? Často jsou ta škodlivá zvířátka tak nepatrná, že je svým zrakem sotva odhalíme; často jsou na místech, která jsou pro nás obtížně přístupná, například na nejzazších koncích nejjemnějších větévek stromů. Často škoda povstane nesmírně rychle, i&#160;když se má za to, že se prohlédla všechna místa v&#160;zahradě, žádné se nenechalo bez povšimnutí a&#160;že člověk své lidi poháněl ke zkoumání co nejbedlivějšímu. Na tuhle práci bůh ustanovil ptačí plémě a&#160;zejména plémě těch malých a&#160;zpěvavých, na tuhle práci také pouhé ptačí plémě naprosto stačí. Všechny vlastnosti hmyzu, o&#160;kterých jsem mluvil, jejich množství, jejich nepatrnost, jejich skrytost a&#160;konečně jejich rychlý a&#160;prudký vývoj je před ptáky nechrání. Všichni zpěvní ptáci, i&#160;když později požírají semena, živí mláďata housenkami, hmyzem, červy, a&#160;ježto mláďata rostou tak rychle a&#160;jedí takříkajíc bez ustání, jediná dvojice za jediný den přinese do hnízda takových zvířátek notné množství&#160;– a&#160;co teprve sto dvojic za deset, za čtrnáct, za dvacet dnů! Tak dlouho přibližně potřebují mláďata, aby byla schopna létat. A&#160;všechna místa, jakkoli jsou početná, pilní rodiče prohledají. Mluvme o&#160;tom, jak jsou ona zvířátka malá. Jakkoli jsou nepatrná ona anebo jejich larvy a&#160;vajíčka, bystré slídivé oko takového ptáka je objeví. Ano, nejeden pták, jako třeba ten střízlík zlatohlávek, mohou mláďatům nosit jen kousky potravy, protože mláďata, když vyklouznou z&#160;vajíčka, jsou dokonce stěží tak velká jako moucha anebo malý pavouk. Přejděme konečně k&#160;tomu, nakolik odlehlá anebo nedosažitelná jsou místa, kde hmyz sídlí; vzdor tomu nejsou chráněna před ptačími zobáky, pokud jejich majitelé potřebují potravu pro mláďata nebo pro sebe. Kam by se pták tak asi snadno nedostal? Prodere se do nejvyšších větví stromu, udrží se na kůře a&#160;navrtá se do ní, pronikne do nejhustších křovisek, chodí po zemi a&#160;vnikne i&#160;pod balvany a&#160;do kamenné suti. Ba jednou jsem v&#160;zimě viděl strakapouda, jak vehementně buší zobákem do větví na kost zmrzlých a&#160;dobývá z&#160;nich úspěšně potravu. Datlové i&#160;takto&#160;– říkám to mimochodem&#160;– prozrazují, které větve jsou ztrouchnivělé a&#160;napadené červy a&#160;musí se odstranit. Pokud jde posléze o&#160;nepředvídaný a&#160;náhlý housenčí požer, na který člověk přijde pozdě, ten tady nastat nemůže, protože ptáci se rozhlížejí všude a&#160;včas pomohou. Nakolik jsou tihle tvorové stvořeni na škodlivý hmyz,“ řekl po chvíli, „to se jeví z&#160;toho, že se vypozorovalo, jak si mezi sebou dělí práci. Sýkora modřinka a&#160;sýkora jedlová objevuje líheň kroužkovců a&#160;jiných druhů housenek na nejzazších koncích haluzí, kde jsou skryty pod kůrou, tak že se pověsí na haluz, a&#160;tu pečlivě ohledává; sýkora koňadra pilně prohledává vnitřek koruny stromu, brhlík lesní šplhá na jeden kmen po druhém a&#160;vydobývá skrytá vajíčka, pěnkava, která s&#160;oblibou hnízdí na jehličnatých stromech, a&#160;proto také tyhle stromy jsou u&#160;nás v&#160;zahradě, ráda z&#160;nich slétá dolů a&#160;sleduje putování brouků a&#160;podobné havěti, a&#160;jí po boku stojí, anebo spíše ji ještě překonávají strnadi, pěnice, červenky, které pátrají po potravě a&#160;nacházejí ji na zemi v&#160;různém zelí a&#160;kapustě a&#160;v&#160;křoviscích. Ti se nikdy nezmýlí, co je co, a&#160;ve svém neuvěřitelném konání nikdy nepoleví, ba jako kdyby se v&#160;něm navzájem ještě pobízeli. Nijak zvlášť jsem se tu na pozorování nezaměřoval; ovšem když člověk žije mezi zvířaty celé roky, pak se takové sledování naskýtá samo od sebe.</p>
			<p class="MLP_text ParaOverride-1">Jak si tahle zvířátka počínají,“ hovořil dál, „to ve mně podnítilo, anebo spíše posílilo jeden nápad; ten jsem totiž měl v&#160;sobě už dávno. Všechny skutečnosti, které jsou důležité, bůh krom toho, že nám dal vědomí o&#160;jejich hodnotě, obdařil i&#160;půvabem, jaký se nám příjemně vlévá do duše. Tahleta zvířátka, která jsou tak užitečná, obdařil navrch, řekl bych, zlatým hláskem, vůči kterému ani ten nejotrlejší člověk není dost otrlý. Měl jsem v&#160;naší zahradě víc potěšení než mnohdy v&#160;síních, kde se provozovala navýsost umělecká hudba, jakou člověk jen zřídkakdy uslyší. Pravda, pták v&#160;kleci také zpívá; pták je totiž lehkomyslný, sice se divě leká, bojí se; ale brzy jsou leknutí a&#160;bázeň zapomenuty, pták se vyhoupne na bidýlko a&#160;trylkuje tam píseň, kterou se naučil, a&#160;pořád ji opakuje. Pokud ho lapí mladého, a&#160;dokonce starého, zapomene na sebe i&#160;na svůj žal, hopká a&#160;hopká v&#160;tom těsném prostoru, tam kde dřív potřeboval prostor širý, a&#160;zpívá svůj nápěv; jenže tenhle zpěv je zpěvem ze zvyku, ne z&#160;potěchy. Máme u&#160;zahrady obrovskou klec bez drátů, bez tyčí a&#160;vrátek pro ptáky, ptáci v&#160;ní zpívají z&#160;nesmírné radosti, jaké se tak snadno oddávají, ozývá se z&#160;ní souzvuk mnoha hlasů, jaký by někde v&#160;pokoji byl jen křikem, a&#160;můžeme v&#160;ní i&#160;vidět hospodaření ptáků a&#160;jak jejich počínání, které je nanejvýš různotvárné a&#160;často i&#160;člověku hluboce vážnému vyloudí na tváři úsměv. V&#160;tomhle hýčkání ptáků na zahradě nás nikdo nenapodobil. Lidé nejsou otrlí vůči kráse ptáků a&#160;vůči jejich zpěvu, ba tyhle dvě vlastnosti jsou pro ptáky neštěstím. Lidé se z&#160;nich chtějí těšit, chtějí se jimi těšit hodně zblízka, a&#160;protože si neumějí zhotovit klec z&#160;neviditelných drátů a&#160;tyčí tak jako my, v&#160;níž by mohli vnímat vlastní podstatu ptáků, a&#160;tak ji zhotovují z&#160;drátů a&#160;tyček viditelných, ptáci jsou v&#160;ní uvězněni a&#160;zpívají si vstříc své příliš brzké smrti. Lidé takto nejsou necitelní vůči hlasům ptáků, ale jsou necitelní vůči jejich strádání. K&#160;tomu ještě přistupuje, že lahodí slabosti a&#160;ješitnosti člověka, zejména dětí, být pánem ptákovi, který svými perutěmi a&#160;svou střelhbitostí jako kdyby se vymykal lidským schopnostem, a&#160;vychytralostí a&#160;obratností si ho podmaňovat. Proto je už od dávných časů lov ptáků zábavou, zejména pro mladé lidi; ale musíme říci, že je to zábava hodně surová, jakou by se vlastně mělo opovrhovat. Arci je daleko horší a&#160;musí si každý bezvýhradně hnusit, když se zpěvní ptáci neloví kvůli zpěvu, nýbrž se loví a&#160;usmrcují, aby se snědli. Ti nejnevinnější a&#160;tu a&#160;tam i&#160;nejkrásnější tvorové, kteří svým lichotným zpěvem a&#160;líbezným chováním beztak jsou nám potěšením, kteří nám nepůsobí nic jiného než dobrodiní, pronásledují se jako zločinci, většinou se, pokud uposlechnou své pospolité nutkání, střílejí anebo, pokud chtějí ukojit svůj hryzavý hlad, věší se. A&#160;to se děje proto, aby se hovělo ne nějaké neodbytné potřebě, nýbrž náladě a&#160;vrtochu. Bylo by neuvěřitelné, kdyby se nevědělo, že se to děje z&#160;nedostatku uvažování anebo ze zvyku. Ale to právě ukazuje, jak jsme pořád ještě vzdáleni opravdové mravnosti. Proto moudří lidé u&#160;divokých národů a&#160;u&#160;takových, které neumí krotit své chtíče anebo ještě nedokážou své schopnosti používat ušlechtileji, podnítili pověru, aby ptáky pro jejich krásu a&#160;užitečnost zachránili. Tak je z&#160;vlaštovky posvátný pták, který přináší požehnání domu, do něhož zavítá, a&#160;kterého zabít je hříchem. A&#160;zřídkakdy by nějaký pták zasloužil víc než vlaštovka, když je tak nádherná a&#160;přináší užitek, který nelze ani vyčíslit. Tak je čáp pod boží ochranou, a&#160;špačkům věšíme na stromy dřevěné domečky. Doufám, pokud sousedům otevře oči úspěch a&#160;užitek chování zpěvných ptáků, že nás možná začnou i&#160;napodobovat; protože vůči úspěchu a&#160;užitku jsou nejpřístupnější. Myslím si ale také, že by naše vrchnost tohle neměla podceňovat, že by se měl vydat přísný zákon proti lovu a&#160;zabíjení zpěvných ptáků a&#160;že by se takový zákon měl i&#160;prozíravě a&#160;přísně zachovávat. Pak by lidskému pokolení byla i&#160;nadále zachována radost, která posvěcuje, putovali bychom zeměmi jak krásnými zahradami, a&#160;osvěživě by se tu prostíraly skutečné zahrady, žádná by v&#160;žádném roce nestrádala a&#160;ani v&#160;těch nejnešťastnějších by neskýtala pohledu naprosto holé rostliny a&#160;truchlivou zpustlost. Nechcete si trochu prohlédnout naše opeřené přátele?“</p>
			<p class="MLP_text ParaOverride-1">„Velice rád,“ řekl jsem.</p>
			<p class="MLP_text ParaOverride-1">Vstali jsme ze sedátek a&#160;vrátili se hlouběji do zahrady.</p>
			<p class="MLP_text ParaOverride-1">To mnohohlasé ptačí čiřikání, znějící celou zahradou, a&#160;ten jasný zpěv nám poblíž, který se mi včera odpoledne, kdy mi zazníval do pokoje, zdál tak zvláštní, najednou mi teď připadal nad jiné líbezný, ba úctyhodný, a&#160;kdykoliv jsem zahlédl toho a&#160;onoho ptáka, jak se prokmitá stromem anebo běží po písčité pěšině, zalévala mě jistého druhu radost. Můj společník mě zavedl k&#160;jednomu křovisku, ukázal na ně prstem a&#160;řekl: „Podívejte!“</p>
			<p class="MLP_text ParaOverride-1">Odpověděl jsem mu, že nic nevidím.</p>
			<p class="MLP_text ParaOverride-1">„Jen se podívejte bedlivěji,“ řekl a&#160;znovu ukázal prstem do onoho směru.</p>
			<p class="MLP_text ParaOverride-1">V&#160;jakési navýsost husté změti trnů, vpletené do křoviska, uviděl jsem hnízdo. V&#160;něm seděla červenka, soudě alespoň podle hřbítku. Nevzlétla, jen k&#160;nám pootočila hlavu a&#160;neohroženě a&#160;důvěrně na nás pohlédla černýma zářivýma očima.</p>
			<p class="MLP_text ParaOverride-1">„Červenka sedí na vejcích,“ řekl můj společník, „je to pozdní manželství, jak to tak dost často bývá. Už sem chodím několik dnů a&#160;pokládám k&#160;ní larvy moučného červa. To ta šibalka ví, proto se mě už na ně ptá a&#160;nebojí se neznámého člověka, který je tu se mnou.“</p>
			<p class="MLP_text ParaOverride-1">Opravdu, ten tvoreček dál klidně seděl v&#160;hnízdě a&#160;nedal se mást našimi řečmi a&#160;našima očima.</p>
			<p class="MLP_text ParaOverride-1">„Člověk musí vlastně být vůči ní poctivý,“ řekl můj hostitel; „ale nemám po ruce jedinou larvu, prosím tě, Gustave, zajdi do domu&#160;a&#160;dones mi jednu.“</p>
			<p class="MLP_text ParaOverride-1">Mladík se rychle otočil na podpatku a&#160;chvátal do domu. Můj společník mě zatím dovedl kus kupředu a&#160;ukázal mi znovu v&#160;jednom křovisku pod trny hnízdo a&#160;v&#160;něm seděl strnad.</p>
			<p class="MLP_text ParaOverride-1">„Ten sedí u&#160;mladých, nemají ještě skoro ani první peříčka, a&#160;ohřívá je,“ řekl můj společník. „Nemůže od nich daleko, proto většinu potravy nosí otec. Ale za několik dnů už zesílí tak, že budou zpod matky všude vykukovat, když si na ně na chvilku sedne.“</p>
			<p class="MLP_text ParaOverride-1">Ani strnad neulétl, když jsme se přiblížili, a&#160;klidně se na nás díval.</p>
			<p class="MLP_text ParaOverride-1">Takhle mi můj společník ukázal ještě pár hnízd, v&#160;nichž byla mláďata; pokud tu byla sama, na šramot, jak jsme se blížili, rozevřela žluté zobáky a&#160;čekala na potravu. Ve dvou dalších byly matky, ty, když jsme k&#160;nim přišli, nevzlétly. Když jsme přešli ještě kolem jednoho, kde rodiče zrovna krmili, ti se nedali nijak rušit při svém konání, přilétali a&#160;sytili dětičky v&#160;naší přítomnosti.</p>
			<p class="MLP_text ParaOverride-1">„Teď jsem vám ukázal hnízda, která jsou ještě obydlená,“ řekl můj hostitel, „většina jich je však už prázdná, mladí už poletují po zahradě a&#160;cvičí se na podzimní cestu. Hnízd je víc, než by člověk předpokládal, my chodíme jen k&#160;těm, která máme po ruce.“</p>
			<p class="MLP_text ParaOverride-1">Mezitím se vrátil Gustav s&#160;požadovanou larvou a&#160;vtiskl ji starochovi do ruky. Ten popošel k&#160;houští, kde bylo hnízdo červenky, a&#160;položil larvu na pěšinu vedle. Jen poodešel a&#160;přikročil k&#160;nám, co jsme stáli poblíž, červenka pod nejnižšími větvemi vyklouzla z&#160;roští, uháněla k&#160;larvě, popadla ji a&#160;znovu se hbitě vrátila do houští.</p>
			<p class="MLP_text ParaOverride-1">Ani nevím, jak hluboké dojetí se mě zmocnilo, když se to stalo. Můj hostitel mi připadal jako nějaký mudrc, který shovívavě shlíží na jakéhosi nižšího tvora.</p>
			<p class="MLP_text ParaOverride-1">I&#160;mladý Gustav byl samé veselí a&#160;dával najevo radost, kdykoliv nahlédl do křovisek, v&#160;nichž byl nějaký příbytek. To bylo pro mne důkazem, že vůbec není dětem vrozené, aby ničily ptačí hnízda, tím že z&#160;nich vyberou vejce anebo mláďata, anebo vůbec chytaly ptáky, že tohle puzení něco ničit, pokud je v&#160;sobě mají, v&#160;nich vyvolali rodiče anebo vychovatelé a&#160;svedli do těchhle kolejí a&#160;že lepší výchovou se udá pravý opak.</p>
			<p class="MLP_text ParaOverride-1">Ubírali jsme se dále. V&#160;jednom malém smrku, který stál na pokraji zahrady, ukázali mi ještě jeden pěnkaví příbytek, který byl zbudován u&#160;kmene ve spleti dílem na něm vyrostlých, dílem uměle tam zasazených větví a&#160;haluzí. Na jiných stromech jsme viděli i&#160;ptáky, jak vklouzají do schrán na nich zavěšených a&#160;jak se z&#160;nich zase soukají. Můj společník řekl, že kdybych tu byl o&#160;něco déle, i&#160;já bych lépe chápal ptačí zvyky.</p>
			<p class="MLP_text ParaOverride-1">Namítl jsem, že ze svých cest po horách a&#160;ze všeho toho, čím jsem se v&#160;přírodních vědách dříve zabýval, leccos už vím.</p>
			<p class="MLP_text ParaOverride-1">„Jenže to je pořád méně,“ řekl můj hostitel, „než kolik člověk vypozoruje díky důvěrnému a&#160;těsnému soužití s&#160;tím, čím se obírá.“</p>
			<p class="MLP_text ParaOverride-1">Několik schrán, které byly upevněny na stromech tkanicemi upletenými z&#160;proutků a&#160;o&#160;nichž se vědělo, že už nejsou obydlené, sňali a&#160;rozložili, abych viděl, jak jsou zhotoveny. Byly to pouhé jednoduché dutiny sestávající ze dvou průměrně vysokých polovin, které se daly k&#160;sobě připevnit za pomoci sešroubovatelných kroužků.</p>
			<p class="MLP_text ParaOverride-1">„Žádný zpěvný pták,“ řekl můj společník, „nevleze do hotového hnízda, ať už ho zbudoval on sám někdy v&#160;dřívější době, anebo jiný pták, on zhotovuje své hnízdo každé jaro znovu. Proto jsme dali ty schrány udělat ze dvou částí, aby je bylo lze snadno rozebrat a&#160;stará hnízda z&#160;nich vyjmout. Také na čištění schrán je takovéhle zařízení nadmíru vhodné; protože když nejsou obydlené, uchyluje se do těchhle dutin kdejaká havěť a&#160;ptáci se štítí smetí a&#160;zkaženého vzduchu a&#160;do dutiny, která není čistá, nevlezou. V&#160;posledním údobí zimy, když už je téměř na obzoru jaro, tyhle schrány se snímají, co nejpečlivěji se vydrhnou a&#160;zrenovují. V&#160;zimě jsou proto na stromech, že v&#160;nich hledá útočiště nejeden pták, který neodletí. Stará hnízda se rozemnou, a&#160;z&#160;čeho byla zbudována, smíšeno s&#160;dalším, rozhází se po zahradě, aby rodiny našly suroviny na své domovy.“</p>
			<p class="MLP_text ParaOverride-1">Jak jsme procházeli kolem, uviděl jsem v&#160;nádržích na vodu i&#160;šplhát­ka a&#160;v&#160;keřích jsme objevili drobný perlivý potůček.</p>
			<p class="MLP_text ParaOverride-1">Když jsme už byli na zpáteční cestě do domu, řekl můj společník: „Já tu krmím ještě jedny hosty, ne protože by mi byli k&#160;užitku, ale že mi neškodí. Hned v&#160;prvních dobách, co jsem tu byl, kdy jsem zakládal takzvanou školku, totiž zahrádku, v&#160;níž se pěstovaly stromky vhodné k&#160;zušlechtění, postřehl jsem, že mi v&#160;zimě kdosi ohryzal z&#160;kmínků kůru, a&#160;zrovna tu nejlepší a&#160;nejjemnější kůru na nejlepších stromcích. Pachatelé toho činu se prozradili dílem stopami ve sněhu, dílem tím, že byli přistiženi; byli to zajíci. Zahánět je, to k&#160;ničemu nebylo, protože se vraceli a&#160;nemohl přece někdo být na stráži ve školce dnem i&#160;nocí. A&#160;tak mě napadlo: ti nebozí zloději žerou kůru, jen protože nemají nic lepšího, kdyby měli, nechali by kůru kůrou. Sesbíral jsem všechen odpad ze zelí a&#160;podobných rostlin, co zůstal v&#160;zahradě a&#160;na polích, uchovával ho ve sklepě a&#160;za mrazu a&#160;za vysokého sněhu jsem ho zčásti kladl na pole za zahradou. Mému úmyslu se dostalo odměny: zajíci ty odpadky požírali a&#160;naši školku už nechali na pokoji. Nakonec počet hostů pořád rostl, ježto objevili tu bohatě prostřenou tabuli; ale protože se spokojili i&#160;s&#160;nejhorším, dokonce s&#160;tlustými zelnými košťály, a&#160;ty jsem snadno získal z&#160;našich polí i&#160;od sousedů, nekladl jsem si žádné otázky a&#160;krmil jsem. Často jsem se na ně díval dalekohledem z&#160;podstřešního okénka. Je roztomilé, když tak přibíhají z&#160;dálky, hledí s&#160;nedůvěrou na tu stravu, co tu tak příjemně leží, panáčkují, hopkají, pak si ale už nemohou pomoci a&#160;vrhnou se na ni a&#160;lačně požírají to, co v&#160;létě nemohou ani vidět. Někdo tam kladl oka, protože věděl, že se tam zajíci srocují. Ale ježto jsme všechno bedlivě propátrali a&#160;dali oka odstranit, ježto jsem i&#160;zakázal, aby se chodilo přes naše pole, a&#160;koho jsme přistihli, toho jsme volali k&#160;zodpovědnosti, všechno zas utichlo. I&#160;ptákům kluci kladli u&#160;nás poblíž oka; jenže to nebylo téměř k&#160;ničemu, ježto ptáci měli v&#160;naší zahradě výtečnou stravu a&#160;nevylétali z&#160;ní za nějakými vábítky. Kořist ptáků tudíž byla vždy nepatrná, a&#160;protože jsme byli navíc v&#160;prvních letech nad jiné bdělí a&#160;ostražití, i&#160;tahle neplecha záhy pominula.“</p>
			<p class="MLP_text ParaOverride-1">Staroch mě vybídl, abych šel do domu a&#160;prohlédl si komoru s&#160;krmivem.</p>
			<p class="MLP_text ParaOverride-1">Když jsme do ní šli, řekl: „Mezi nepřátele zpěváčků patří i&#160;kočky, psi, tchoři, lasičky, draví ptáci. Proti těm pomáhají trny a&#160;schrány na hnízda, a&#160;psi a&#160;kočky se u&#160;nás v&#160;domě vychovávají tak, že nechodí do zahrady, jinak se z&#160;domu vystěhují.“</p>
			<p class="MLP_text ParaOverride-1">Mezitím jsme došli do domu a&#160;odebrali se do rohového pokoje, v&#160;němž jsem už předtím viděl bezpočet příhrad. Můj společník mi ukázal zásoby, tak že vždycky vytáhl zásuvku a&#160;předvedl mi semena. Strava, kterou netvoří semena, jako vejce, chléb, slanina, bere se v&#160;případě potřeby ze špižírny v&#160;domě.</p>
			<p class="MLP_text ParaOverride-1">„Sousedé se už vyslovili,“ řekl můj společník, „že kromě námahy, jakou si žádá chování zpěvných ptáků, ani náklady na jejich živení nejsou úměrné jejich užitku. Ale tak to není. Námaha je potěšení, tak to bude záhy takto vnímat kdokoliv, kdo s&#160;tím jednou začne, tak jako milovník květin nezná námahu, jenom péči, ta nadto u&#160;květin zabere víc činnosti než chování zpěvných ptáků pod širým nebem; náklady ovšem nejsou opravdu nijak nevýznamné; pouze když prodám ušlechtilé plody jedné jediné švestky, které mi housenky díky ptákům nepožraly, částka peněz zcela a&#160;úplně pokryje náklady na potravu zpěvných ptáků. Arci je užitek o&#160;to větší, oč ušlechtilejší je ovoce, které se v&#160;zahradě pěstuje, a&#160;k&#160;tomu, aby pěstovali v&#160;téhle končině ušlechtilé ovoce, dají se těžko pohnout, protože mají za to, že něco takového nejde. Musíme jim ale ukázat, že to jde, když jim předvedeme plody a&#160;dáme jim je ochutnat, a&#160;musíme jim ukázat, že se to vyplatí, když jim předvedeme dopisy našich obchodních přátel, kteří od nás ovoce odkoupili. Dáme jim něco ze stromků, které rostou v&#160;naší školce, a&#160;poučíme je, jak a&#160;kam je mají zasadit.“</p>
			<p class="MLP_text ParaOverride-1">„Jen aby zas někdy nepřišel rok jako ten, co jsme ho měli před pěti lety,“ pokračoval, „byl to špatný rok, horký s&#160;málo deštěm a&#160;s&#160;obrovským housenkovým požerem. Stromy v&#160;Rákosci, v&#160;Živné, v&#160;Otrčné a&#160;v&#160;Nohavci trčely do výše jak košťata a&#160;šedivé fábory housenčích hnízd visely ze zneuctěných haluzí. Naše zahrada byla nedotčena a&#160;tmavě zelená, dokonce měl každý list své přirozené okraje a&#160;zahrocení. Přijít takový rok ještě jednou, což bůh uchovej, došli by znovu kouska zkušenosti, jakou předtím neučinili.“</p>
			<p class="MLP_text ParaOverride-1">Mezitím jsem si prohlížel semena a&#160;zařízení, ptal se na to a&#160;na ono a&#160;dal si leccos vysvětlit. Potom jsme z&#160;pokoje odešli, a&#160;když jsme byli na chodbě a&#160;ubírali se ke Gustavově pokoji, řekl staroch: „Že sem přibude i&#160;leckdo neužitečný, lenoši, povaleči, to se rozumí samo sebou. Velkým svárlivcem je vrabec. Ten vnikne do cizích příbytků, pere se s&#160;přítelem i&#160;s&#160;nepřítelem, dotírá na naše semena a&#160;na třešně. Pokud ten spolek není velký, nechám je být, a&#160;dokonce jim nasypu i&#160;zrní. Pokud by jich však snad bylo příliš, pomůže tady vzduchovka a&#160;zažene je na šafářův dvůr. Jako ošklivý nepřítel se projevil rehek. Létal k&#160;úlu a&#160;vyzobával včeličky. Nepomohlo než ho bez milosti usmrcovat vzduchovkou. Vzorně jsme úly střežili a&#160;stíhali rehky a&#160;stříleli, dokud se tahle čeládka nevytratila. Byli tak mazaní, že věděli, kde číhá nebezpečí, a&#160;létali do stodol, do dřevníku v&#160;šafářově dvorci a&#160;do cihelny, kde jsou pod střechou velká vosí hnízda. Také proto jsme v&#160;šafářově dvoře a&#160;na jiných vzdálenějších místech šedé koule takových hnízd, co se usazují pod latěmi a&#160;pod trámky střech anebo střešních výběžků, nedali zničit, aby tyhle ptáky lákaly.“</p>
			<p class="MLP_text ParaOverride-1">Za téhle debaty jsme chodbou hostinských pokojů došli ke dveřím, které vedly do Gustavova příbytku. Můj hostitel se zeptal, jestli se teď do příbytku nechci podívat, a&#160;vešli jsme dovnitř.</p>
			<p class="MLP_text ParaOverride-1">Příbytek sestával ze dvou pokojů, z&#160;pracovny a&#160;z&#160;ložnice. Oba byly, ač to u&#160;takových pokojů bývá zřídkakdy, ve skvělém pořádku. Zařízení v&#160;nich bylo jinak velice prosté. Police na knihy, psací a&#160;kreslicí náčiní, stůl, skříně na šaty, židle a&#160;postel. Mladík tu stál a&#160;málem se červenal, ježto měl v&#160;příbytku kohosi cizího. Brzy jsme odešli a&#160;obyvatel příbytku se nám lehce, jemně uklonil, čehož jsem si všiml už u&#160;něho včera, protože nás nechtěl doprovodit, hodlal zůstat v&#160;pokojích, protože v&#160;nich musel ještě cosi dodělat.</p>
			<p class="MLP_text ParaOverride-1">„Můžete teď zajít i&#160;do hostinských pokojů,“ řekl můj společník, „pak už budete mít za sebou všechny místnosti v&#160;našem domě.“</p>
			<p class="MLP_text ParaOverride-1">Souhlasil jsem. Hostitel vyňal z&#160;kapsy stříbrný zvoneček a&#160;zaklinkal.</p>
			<p class="MLP_text ParaOverride-1">Zanedlouho se objevila děvečka a&#160;staroch si od ní vyžádal klíče. Zašla pro ně a&#160;přinesla je na kroužku, z&#160;něhož se daly jednotlivé klíče sundat. Každý měl na sobě vyryté číslo pokoje. Když můj ubytovatel poslal děvečku pryč, odemkl mi jeden po druhém jednotlivé pokoje. Byly všechny úplně stejné. Byly stejně velké, každý měl dvě okna, a&#160;v&#160;každém bylo podobné zařízení jako v&#160;tom mém. „Vidíte,“ řekl, „že u&#160;nás v&#160;domě nejsme tak nespolečenští, a&#160;už když jsme ho zakládali, mysleli jsme na hosty. Kdyby bylo nejhůř, může se tu ubytovat hostů ještě více, než udávají pokoje, pokud dáme do jedné jizby dva a&#160;využijeme ještě další pokoje, zejména ty v&#160;přízemí. Ale za celou dobu, co dům stojí, takhle nejhůř ještě nebylo.“</p>
			<p class="MLP_text ParaOverride-1">Když jsme přišli na východní stranu domu, která byla jeho bytu přímým protějškem, otevřel jedny dveře a&#160;vešli jsme ne do jednoho pokoje jako doposud, nýbrž do tří, ty byly velice krásně zařízeny a&#160;vábily k&#160;půvabnému přebývání. První pokoj byl pro sloužícího anebo vlastně pro sloužící; vypadal totiž jako pokoj, ve kterém přebývaly služebné mé matky. Ve dvou dalších jizbách se sice nic takového nevyskytovalo, naopak, byly ve vzorném pořádku; ale vzhledem k&#160;jejich uspořádání člověk nutně soudil, že v&#160;nich mají bydlet ženy. Nábytek v&#160;první byl z&#160;mahagonového dřeva, ve druhé z&#160;cedrového. Všude byla měkce polštářovaná sedátka a&#160;krásné stoly. Na podlaze spočívaly měkké koberce, mezi okny byla vysoká zrcadla, krom toho v&#160;každém pokoji bylo ještě pohyblivé toaletní zrcadlo, u&#160;oken byly pracovní stolky, v&#160;rohu každého pokoje bylo lůžko těsně a&#160;neproniknutelně obklopené bílými závěsy. Každá komnata měla stolek na květiny, a&#160;na stěnách viselo několik obrazů.</p>
			<p class="MLP_text ParaOverride-1">Když jsem si tyhle pokoje už chvíli prohlížel, můj společník ve třetím pokoji stiskl jakési tlačítko a&#160;otevřel tapetová dvířka, která nebyla na první pohled vidět, a&#160;zavedl mě ještě do čtvrtého, malého pokoje s&#160;jediným oknem. Pokojík byl velice krásný. Celý byl vytapetován jemně růžovým hedvábím, na něm byly kresby ve stejné barvě, pouze poněkud tmavší. Před tím slabě růžovočerveným hedvábím stála podlouhlá lavice čalouněná světle šedým hedvábím, které lemovala matová zelená obruba. Kolem stály stejně vyvedené židle. Hedvábí, s&#160;šedivými kresbami na šedém podkladě, se zářivě a&#160;půvabně vylupovalo z&#160;červených stěn, skoro působilo dojmem, jako kdyby tu byly bílé růže vedle rudých. Šedivé pruhy připomínaly zelené listy růží. V&#160;jednom ze zadních koutů pokoje byl krb rovněž šedivé, jen tmavší barvy se zelenými pruhy na římsách a&#160;s&#160;velmi štíhlými zlatými lištami. Před čalouněnou lavicí a&#160;před židlemi stál stůl, jehož deska byla ze šedivého mramoru téže barvy jako krb. Nohy stolu a&#160;židlí i&#160;lemování na čalouněné lavici a&#160;na dalších kusech byly z&#160;krásného fialkově modrého laskav­cového dřeva; ale tak nenápadné, aby nikde nedominovalo. Na okně vroubeném závěsy z&#160;hrubého hedvábí, které mezi zelenou klenbou stromů hledělo na krajinu a&#160;na hory, stál stolek z&#160;téhož dřeva a&#160;bohatě čalouněná židle a&#160;stolička, jako kdyby tohle bylo místo k&#160;odpočinku pro ženu. Na stěnách visely jen čtyři malé olejomalby, rozměry a&#160;rámy úplně stejné. Podlahu pokrýval jemný zelený koberec, jehož prostá barva se jen nepatrně odrážela od zeleně obrub. Byl to jakýsi travnatý koberec, nad nímž se vznášely barvy růží. Pohrabovací kleště a&#160;další náčiní u&#160;krbu mělo pozlacené rukojeti, na stole stál zlatý zvoneček.</p>
			<p class="MLP_text ParaOverride-1">Nic v&#160;komnatě neprozrazovalo, že je obydlená. Jediný kus nábytku nebyl posunut, na koberci nebylo vidět jediné shrnutí a&#160;závěsy na okně nebyly nikde pomačkané.</p>
			<p class="MLP_text ParaOverride-1">Když jsem se nějakou dobu užasle na to všechno díval, můj společník znovu otevřel tapetová dvířka, která ani uvnitř pokoje nebyla vidět, a&#160;vyvedl mě ven. V&#160;tom růžovém pokojíku nepronesl jediné slovo a&#160;ani já ne. Když jsme prošli dalšími pokoji a&#160;staroch je za námi zamkl, neřekl mi rovněž nic o&#160;tom, k&#160;čemu slouží tenhle příbytek, a&#160;já se ho samozřejmě na to nemohl ptát.</p>
			<p class="MLP_text ParaOverride-1">Když jsme vyšli z&#160;chodby, řekl: „Tak teď už jste viděl celý můj dům; jestli někdy v&#160;budoucnu zase půjdete kolem, anebo si na něj dokonce někde daleko vzpomenete, hned si asi budete umět představit, jak uvnitř vypadá.“</p>
			<p class="MLP_text ParaOverride-1">Když to říkal, zastrkával si do některé kapsy svého zvláštního svrchního oděvu kroužek s&#160;klíči.</p>
			<p class="MLP_text ParaOverride-1">„Ten obrázek,“ odvětil jsem mu na jeho výrok, „se mi hluboce vryl do paměti a&#160;tak hned na něj nezapomenu.“</p>
			<p class="MLP_text ParaOverride-1">„Skoro jsem si to myslel,“ odpověděl.</p>
			<p class="MLP_text ParaOverride-1">Když jsme došli téměř k&#160;mému pokoji, rozloučil se; řekl, že mě už obral o&#160;notně času, a&#160;aby mě neomezoval ještě víc, že víc mi ho už nevezme.</p>
			<p class="MLP_text ParaOverride-1">Poděkoval jsem mu, že byl tak laskavý a&#160;přátelský, když mi věnoval část dne a&#160;předvedl mně svůj útulný dům, a&#160;rozdělili jsme se. Já vyňal klíč z&#160;kapsy, odemkl si pokoj a&#160;chystal se vejít; jeho jsem slyšel, jak schází po schodech.</p>
			<p class="MLP_text ParaOverride-1">Až do večera jsem setrval ve své hostinské jizbě, dílem proto, že jsem byl unaven a&#160;věru potřeboval trochu odpočinku, dílem, že jsem nechtěl svému hostiteli už být na obtíž.</p>
			<p class="MLP_text ParaOverride-1">Večer jsem si zase vyšel trochu do polí za zahradou a&#160;vrátil jsem se teprve až k&#160;jídlu. Při té příležitosti jsem se naučil sám si ode­mknout mříž a&#160;zase ji zamknout.</p>
			<p class="MLP_text ParaOverride-1">Nebyl tu žádný host a&#160;u&#160;večeře tak jako u&#160;oběda byl jen můj hostitel, Gustav a&#160;já. Rozhovor se točil kolem rozmanitých nedůležitostí, záhy jsme se rozžehnali, já jsem se odebral do svého pokoje, ještě jsem si četl, psal jsem, posléze jsem se svlékl, zhasl světlo a&#160;uložil se k&#160;spánku.</p>
			<p class="MLP_text ParaOverride-1">Příští ráno bylo nádherné a&#160;jasné. Otevřel jsem okna, aby proudila dovnitř vůně a&#160;vzduch, oblékl jsem se, osvěžil se hojně vodou na mytí, a&#160;než mohlo slunce vysát i&#160;jedinou krůpěj rosy, stál jsem už v&#160;jídelně s&#160;tlumokem na zádech a&#160;s&#160;kloboukem a&#160;s&#160;trnkovou holí v&#160;ruce. Staroch a&#160;Gustav už na mne čekali.</p>
			<p class="MLP_text ParaOverride-1">Když jsme pozřeli snídani, přičemž jsem vzdor žádostem tlumok neodložil, ještě jednou jsem poděkoval za velkou přátelskost a&#160;upřímnost, s&#160;níž mě tu přijali, rozloučil jsem se a&#160;vydal se na cestu.</p>
			<p class="MLP_text ParaOverride-1">Staroch a&#160;Gustav mě doprovodili až k&#160;mřížové brance v&#160;zahradě. Staroch odemkl, aby mě pustil ven, tak jako odmykal předevčírem, aby mně umožnil vejít. Oba se mnou vyšli otevřenou brankou ven. Když jsme stanuli na písčitém prostranství před domem a&#160;ovanula nás vůně růží, řekl můj ubytovatel: „Žijte blaze a&#160;šťastně jděte svou cestou. My se zas tou mříží vrátíme k&#160;našemu venkovskému pobývání a&#160;k&#160;našim činnostem. Pokud se v&#160;jinou dobu octnete tady poblíž a&#160;bude vám vhod, abyste k&#160;nám zašel, budete přátelsky přijat. A&#160;kdybyste snad dokonce přijel za námi jenom tak, i&#160;kdyby vaše cesty nevedly zrovna tady kolem, bude nás to zvláště těšit. Není to fráze, říkám-li, že nás to bude těšit, já tyhle průpovídky nepoužívám, ale je to opravdu tak. Pokud byste někdy chtěl, bydlete u&#160;nás v&#160;domě, jak dlouho se vám to bude zamlouvat, a&#160;žijte si tu tak nespoutaně, jak se vám bude chtít, i&#160;my tu žijeme nespoutaně tak, jak se nám chce. Pokud byste nám mohl dát vědět napřed, nějakým tím poslem, bylo by to dobré, protože i&#160;když ne často, přece jenom někdy tady nejsme.“</p>
			<p class="MLP_text ParaOverride-1">„Věřím, že mě přijmete přátelsky, pokud zase přijdu,“ odpověděl jsem, „protože to říkáte a&#160;připadá mi, že ze své povahy byste nevyslovil jen tak nějakou nepravdivou zdvořilost. Sice nerozumím moc tomu, proč mě zvete, ale když už to děláte, přijímám to s&#160;velkou radostí a&#160;říkám vám, že příští léto, i&#160;kdyby mě mé obvyklé cesty nezavedly sem, ze své vůle se vydám do téhle končiny a&#160;do tohohle domu a&#160;zůstanu tu krátký čas.“</p>
			<p class="MLP_text ParaOverride-1">„Udělejte to a&#160;uvidíte, že budete vítán,“ řekl, „i kdybyste si tu dobu protáhl.“</p>
			<p class="MLP_text ParaOverride-1">„Možná právě tohle udělám,“ odpověděl jsem, „a žijte blaze.“</p>
			<p class="MLP_text ParaOverride-1">„Žijte blaze.“</p>
			<p class="MLP_text ParaOverride-1">Řekl to, podal mi ruku a&#160;stiskl ji.</p>
			<p class="MLP_text ParaOverride-1">Já svou, když ji pustil, podal jeho chlapci Gustavovi, ten se jí chopil, ale neříkal nic, jen se na mne přátelsky díval těma svýma očima.</p>
			<p class="MLP_text ParaOverride-1">A&#160;pak už jsme se rozešli, oni se mříží vrátili, já s&#160;kloboukem na hlavě scházel cestou, kterou jsem se přede dvěma dny vydal vzhůru.</p>
			<p class="MLP_text ParaOverride-1">Kladl jsem si v&#160;duchu otázku, u&#160;koho že jsem to trávil tenhle den a&#160;ty dvě noci. Nezeptal se mě na jméno a&#160;neřekl mi své. Na svou otázku jsem si odpovědět nedovedl.</p>
			<p class="MLP_text ParaOverride-1">A&#160;tak jsem šel a&#160;šel. Zelené klasy teď v&#160;ranním slunci sálaly ohnivými paprsky; když jsem předtím šel vzhůru, byly ve stínu hrozící bouřky.</p>
			<p class="MLP_text ParaOverride-1">Ještě jednou jsem se ohlédl, jak jsem scházel mezi poli dolů, a&#160;uviděl bílý dům, jak se tyčí ve sluneční záři; už jsem ho takhle viděl častěji, rozeznával jsem dokonce třpyt růží a&#160;měl jsem za to, že ještě slyším i&#160;zpěv nesčetných ptáků v&#160;zahradě.</p>
			<p class="MLP_text ParaOverride-1">Znovu jsem se otočil a&#160;scházel dolů, až jsem došel k&#160;živému plotu a&#160;k&#160;ohrazení polí, kde jsem předevčírem odbočil ze silnice. Neudržel jsem se a&#160;ještě jednou jsem se ohlédl. Dům teď byl už jen prostě bílý, tak jak jsem ho za svých putování vídal často.</p>
			<p class="MLP_text ParaOverride-1">Bral jsem se po silnici svým směrem kupředu.</p>
			<p class="MLP_text ParaOverride-1">Zeptal jsem se prvního člověka, kterého jsem potkal, komu že patří ten bílý dům na kopci a&#160;jak se jmenuje.</p>
			<p class="MLP_text ParaOverride-1">„Ten patří Aspermeierovi,“ odpověděl mi ten člověk, „včera jste to byl ve Strázném dvorci a&#160;chodil jste po něm s&#160;Asperneierem.“</p>
			<p class="MLP_text ParaOverride-1">„Ale majitel toho domu přece nemůže být statkář?“ ptal jsem se; bylo mi dobře známo, že v&#160;tomhle kraji se každému většímu sedlákovi říká „meier“, to jest statkář.</p>
			<p class="MLP_text ParaOverride-1">„On taky ze začátku nebyl Aspermeier,“ odpověděl ten člověk, „ale koupil Asperův, tedy Strázný dvorec od starého Aspermeiera, a&#160;vystavěl ten dům, co stojí v&#160;zahradě a&#160;patří ke Stráznénu dvorci, a&#160;teď je strázenský šafář; protože ten starý už dávno umřel.“</p>
			<p class="MLP_text ParaOverride-1">„To on nemá ještě jiné jméno?“ zeptal jsem se.</p>
			<p class="MLP_text ParaOverride-1">„Ne, my mu říkáme strázenský pán,“ odpověděl mi.</p>
			<p class="MLP_text ParaOverride-1">Viděl jsem, že ten člověk nic dalšího o&#160;mém hostiteli neví a&#160;nestará se o&#160;něj, proto jsem se jakéhokoliv dalšího pátrání vzdal.</p>
			<p class="MLP_text ParaOverride-1">Potkal jsem ještě několik lidí a&#160;ti mi dali touž odpověď. Všichni dané vztahy obraceli a&#160;říkali, že dům v&#160;zahradě patří ke Stráznému dvorci. Rozhodl jsem se, že jakéhokoliv dalšího zkoumání zatím nechám, dokud nenaleznu někoho, od něhož jsem oprávněně očekával lepší informaci.</p>
			<p class="MLP_text ParaOverride-1">Ježto se mi však jména Aspermeier a&#160;Strázný dvorec nelíbily, domu, v&#160;němž se provozovaly takové růžové orace, říkal jsem prozatím v&#160;duchu „Růžový dům“.</p>
			<p class="MLP_text ParaOverride-1">Ale nepotkal jsem už nikoho, koho bych se ještě mohl optat.</p>
			<p class="MLP_text ParaOverride-1">Jak jsem tak putoval dál, nechal jsem si probíhat hlavou události posledního dne. Těšilo mě, že jsem se v&#160;domě setkal s&#160;tak nesmírnou čistotou a&#160;pořádkem; takové jsem doposud vídal pouze v&#160;domě rodičů. Znovu jsem si zpřítomňoval, co mi staroch ukázal a&#160;řekl, a&#160;napadalo mě, kdy a&#160;kde jsem se mohl zachovat lépe, na nejeden jeho výrok mohl lépe odpovědět a&#160;vůbec leccos říci líp.</p>
			<p class="MLP_text ParaOverride-1">Z&#160;těchhle úvah mě cosi vytrhlo. Když jsem putoval už asi hodinu, došel jsem na roh bukového lesa, o&#160;němž jsme mluvili předevčírem večer, který patří k&#160;majetku mého hostitele a&#160;v&#160;němž jsem si jednou kreslil jeden vidlicový buk. Cesta stoupá podél lesa trochu příkřeji a&#160;zatáčí se kolem onoho rohu. Když jsem došel k&#160;ohybu, vyjel proti mně vůz, který s&#160;připravenými brzdami sjížděl pomalu po silnici. Jel tedy nejspíš pomaleji než obvykle, protože těm, kdo v&#160;něm seděli, byla opatrnost zřejmě zákonem. V&#160;otevřeném kočáře, který měl vzhledem ke krásnému počasí střechu zcela sklopenou, seděly dvě ženy, jedna starší a&#160;jedna mladší. Obě měly závoje, které jim z&#160;klobouků spadaly až na ramena. Starší měla závoj stažený přes obličej, protože však závoj byl bílý, přece jen jí tvář byla trochu vidět. Mladší si závoj na obou stranách obličeje shrnula a&#160;vystavovala tvář povětří. Obě jsem si prohlédl a&#160;posléze jsem smekl ke zdvořilému pozdravu. Ženy přátelsky poděkovaly a&#160;kočár projel kolem dál. Pomyslel jsem si, jak vůz sjížděl kopcem níž a&#160;níž, jestli lidská tvář není vlastně tím nejhezčím objektem na kreslení.</p>
			<p class="MLP_text ParaOverride-1">Díval jsem se za kočárem, dokud nezmizel za ohybem cesty. Pak jsem kolem okraje lesa pokročil kupředu a&#160;vzhůru.</p>
			<p class="MLP_text ParaOverride-1">Za tři hodiny jsem došel na kopec, z&#160;něhož jsem mohl obhlédnout krajinu za sebou, tu, odkud jsem přisel. Dalekohledem, který jsem vyňal z&#160;tlumoku, viděl jsem zřetelně bílou tečku domu, v&#160;němž jsem strávil poslední dvě noci, a&#160;za domem jsem viděl voňavé hory. Jak je v&#160;tom velkém světě ta tečka mrňavá!</p>
			<p class="MLP_text ParaOverride-1">Záhy jsem došel k&#160;osadě, kde jsem hodlal poobědvat, protože doposud jsem se nikde nezastavoval; vzdor tomu že slunce mělo k&#160;nadhlavníku urazit ještě hodný kus cesty.</p>
			<p class="MLP_text ParaOverride-1">V&#160;osadě jsem se znovu poptal, komu že patří onen bílý dům, popsal ho, a&#160;kde stojí, jak jen jsem dovedl. Řekli mi o&#160;jednom člověku, který kdysi zastával vysoké státní funkce; ale řekli mi i&#160;dvě jména, barona z&#160;Risachu a&#160;jistého pana Morgana. A&#160;znovu jsem neměl žádnou jistotu, tak jako předtím. Druhý den ráno jsem došel k&#160;horskému pásmu, které bylo cílem mého putování a&#160;do něhož jsem se předtím rozhodl přejít z&#160;jiného pásma dílem po rovné zemi. V&#160;poledne jsem dorazil do hostince, který jsem si vybral k&#160;bydlení. Zavazadlo už jsem tam měl a&#160;řekli mi, že mě čekali už dříve. Vyložil jsem jim, proč že jsem dorazil tak pozdě, zařídil jsem se v&#160;pokoji, který jsem si už dříve objednal, a&#160;pustil jsem se do věcí, které jsem si umínil konat v&#160;téhle horské končině.</p>
		</div>
</body>
</html>