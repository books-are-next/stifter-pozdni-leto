<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pozdni_leto-5</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pozdni_leto-5" xml:lang="cs-CZ">
		<div class="Z-kladn--textový-r-meček">
			<p id="_idParaDest-4" class="MLP_uroven2_kapitola ParaOverride-1">Nocleh</p>
			<p class="MLP_text_bez1radku ParaOverride-1">Po nějaké chvíli řekl můj hostitel: „Ježto jste přijal mou nabídku přenocování, mohli bychom si od tohohle stromu vyjít trochu ven, tak abyste lépe poznal náš kraj. Kdyby snad bouřka propukala, asi oba víme, jaké jsou toho příznaky, abychom včas udělali čelem vzad a&#160;bezpečně došli domů.“</p>
			<p class="MLP_text ParaOverride-1">„To můžeme udělat,“ řekl jsem a&#160;vstali jsme z&#160;lavičky.</p>
			<p class="MLP_text ParaOverride-1">Pár kroků za třešní dělila zahradu od okolí silná fošna. Když jsme k&#160;ní došli, můj společník z&#160;kapsy vyňal klíč, odemkl branku, vyšli jsme ven, a&#160;muž za sebou branku zase zamkl.</p>
			<p class="MLP_text ParaOverride-1">Za zahradou začínala pole, rostlo na nich rozličné obilí. I&#160;když to se nejspíš při sebemenším vánku vždycky rozkývalo, strmělo teď docela klidně a&#160;rovně jak šípy, jemné vousy klasů, po nichž přelétaly naše zraky, jako kdyby tonuly v&#160;nehybném zlatě zeleném třpytu.</p>
			<p class="MLP_text ParaOverride-1">Obilím se táhla pěšina Byla široká a&#160;dost vydupaná. Procházela kolem kopce, ani nestoupala, ani neklesala, takže byla pořád v&#160;nejvyšším místě návrší. Tou stezkou jsme se dali.</p>
			<p class="MLP_text ParaOverride-1">Po obou stranách cesty se v&#160;obilí tyčil žhavě rudý mák, a&#160;ani ten svými lehkými listy nepohnul.</p>
			<p class="MLP_text ParaOverride-1">Všude vrzali cvrčci; ale tohle bylo jaksi jiné ticho a&#160;zvyšovalo očekávání, které tkvělo, kam se člověk hnul. Mračnou pokrývkou spočívající teď už na celé obloze tu a&#160;tam proběhlo hluboké zahřmění, a&#160;občas její temnotou prošlehl bledý blesk.</p>
			<p class="MLP_text ParaOverride-1">Můj společník šel poklidně mně po boku a&#160;občas nevzrušeně přejel dlaní po zelených klasech obilí. Sňal si z&#160;bílých vlasů svou síťku, zastrčil ji do kapsy a&#160;v&#160;tom mírném povětří kráčel teď s&#160;hlavou nepokrytou.</p>
			<p class="MLP_text ParaOverride-1">Cesta nás zavedla k&#160;místu, kde nerostlo žádné obilí. Bylo to dost velké prostranství, pokryté hodně krátkou trávou. Na prostranství byla zase jedna dřevěná lavice a&#160;středně vysoký jasan.</p>
			<p class="MLP_text ParaOverride-1">„Nechal jsem tenhle kout volný, tak jak jsem ho zdědil po předcích,“ řekl můj společník, „ačkoliv kdyby se zoral a&#160;strom vykopal, za pár let už by rodil nemálo obilí. Dělníci si tu odbývají polední odpočinek a&#160;pořádají tu svůj oběd, když jim ho přivezou na pole. Dal jsem udělat tu lavici, protože tu také rád sedávám, a&#160;i kdyby jen proto, že se dívám na žence a&#160;pozoruji tu obřadnost prací na poli. Dávné zvyklosti mají v&#160;sobě cosi uklidňujícího, ať už jen to, že jde o&#160;něco trvalého, nač se člověk pořád dívá. Tady však je snad víc důvodů, proč to místo je pořád neobdělané a&#160;stojí tu strom. Stín tohohle jasanu není zrovna příliš vydatný, ale ježto je jediný v&#160;širém okolí, vyhledává se a&#160;lidé, i&#160;když jsou drsní, dají dojista i&#160;na ten rozhled, jaký to místo skýtá. Jen si ke mně sedněte a&#160;dívejte se na to málo, co nám dnes zastřená obloha dopřává.“</p>
			<p class="MLP_text ParaOverride-1">Usedli isme na lavici pod jasanem, tak že jsme hleděli k&#160;polední straně. Šikmo pod sebou jsem viděl zahradu jako nějaký zelený šos. Na jeho konci jsem viděl bílou půlnoční stěnu domu a&#160;nad bílou zdí přívětivou červenou střechu. Ze skleníku bylo lze zahlédnout pouze střechu a&#160;komín.</p>
			<p class="MLP_text ParaOverride-1">Dále k&#160;polední straně se kraj a&#160;hory daly stěží rozeznat, bránil v&#160;tom modrý stín oblak a&#160;modrý oblačný opar. Směrem k&#160;jitřní straně se tyčila bílá věž Rákosce, a&#160;k&#160;západní straně bylo samé obilí vedle obilí, nejdřív na našem kopci, pak za ním na nejbližším kopci, a&#160;tak dále, kam až bylo kopce vidět. Mezi nimi se ukazovaly bílé šafářské dvory a&#160;jiné jednotlivé domy anebo skupiny domů. Podle zvyku toho kraje se mezi obilními poli táhly do dáli pásy ovocných stromů, a&#160;poblíž domů anebo vsí stály stromy hustěji pospolu, téměř jako v&#160;nějakém lesíku. Ptal jsem se souseda dílem na domy, dílem na majitele polí.</p>
			<p class="MLP_text ParaOverride-1">„Pole od třešně k&#160;západní straně až k&#160;prvnímu pásu ovocných stromů jsou naše,“ řekl můj společník. „Ty, co jsme jimi procházeli od třešně až sem, patří nám také. Táhnou se až k&#160;tamhletěm po­dlouhlým budovám, co je vidíte tam dole; to jsou naše hospodářská stavení. Směrem k&#160;půlnoční straně, pokud se chcete ohlédnout, prostírají se až k&#160;těm lukám s&#160;olšemi. Luka nám taky patří a&#160;tvoří tam hranici našich držav. Na polední straně nám patří pole až k&#160;tomu trnkovému ohrazení, tam kde jste sešel ze silnice. Vidíte tedy, že ne zrovna malou část tohohle kopce pokrývá naše vlastnictví. To vlastnictví nás obklopuje jak přítel, který nikdy nezakolísá a&#160;nikdy neporuší věrnost.“</p>
			<p class="MLP_text ParaOverride-1">Když to říkal, napadlo mě, že stran vlastnictví používá neustále výrazy „nám“ a&#160;„naše“. Pomyslel jsem si, že nejspíš do něho zahrnuje možná manželku anebo i&#160;děti. Napadl mě ten chlapec, kterého jsem viděl, jak stoupá k&#160;nám, možná je to jeho syn.</p>
			<p class="MLP_text ParaOverride-1">„Zbytek kopce je rozdělen mezi tři šafářské dvorce,“ zakončil svůj proslov, „jsou to naši nejbližší sousedé. Z&#160;dolin, které jsou kolem kopce a&#160;za nimiž se krajina zase zvedá, začínají naši vzdálenější sousedé.“</p>
			<p class="MLP_text ParaOverride-1">„Je to požehnaný kraj, bohem obdařený,“ řekl jsem.</p>
			<p class="MLP_text ParaOverride-1">„To jste řekl správně,“ opáčil muž, „zem a&#160;co na ní roste, to je boží dobrodiní. Je neuvěřitelné, a&#160;člověk o&#160;tom stěží kdy uvažuje, jaká nesmírná hodnota je v&#160;těchhle luzích. Dopusťme, ať se z&#160;našeho kontinentu vytratí, a&#160;vzdor všemu ostatnímu bohatství zahyneme hlady. Kdo ví, jestli horké kraje jsou osídleny tak řídce a&#160;nerodí tolik vědy a&#160;umění jako ty chladnější proto, že nemají obilí. Kolik dává i&#160;tenhle malý kopec, to byste ani nevěřil. Jednou jsem si dal tu námahu a&#160;změřil plochu tohohle kopce, tam kde je obilnicí, abych na základě výnosů našich polí a&#160;úrodnosti polí sousedů, která jsem prozkoumal, spočítal pravděpodobnost, jaké množství obilí v&#160;průměru vyroste rok co rok na tomhle kopci. Nebudete věřit těm číslům a&#160;ani já jsem si předtím nepředstavoval, že budou tak velká. Jestli vám to bude vhod, ukážu vám tu práci v&#160;našem domě. Tehdy jsem si myslel, že obilí je také z&#160;těch nenápadných, trvalých věcí v&#160;našem životě jako vzduch. O&#160;obilí ani o&#160;vzduchu nijak příliš nemluvíme, protože obojího jsou takové spousty a&#160;obojí nás obklopuje všude. Vyrovnaná spotřeba a&#160;výroba, kterou tu má lidstvo za staletí a&#160;tisíciletí za sebou, tvoří řetězec, jaký nelze ani změřit. Všude, kde vystupují národy s&#160;určitými dějinnými charakteristikami a&#160;mají rozumná státní zřízení, nacházíme je už současně s&#160;obilím, a&#160;tam kde žijí pastevci s&#160;volnými pospolitými svazky, ale spojeni se svým stádem, tam je sice živí nikoliv obilí, ale přece jenom jejich nepatrnější příbuzní, tráva, která jim zachovává jejich rovněž nepatrnější existenci.&#160;– Ale odpusťte, že tu mluvím o&#160;trávě a&#160;o&#160;obilí, je to pochopitelné, protože žiju přímo mezi nimi a&#160;více si vážit toho jejich požehnání jsem se naučil teprve ve svém věku.“</p>
			<p class="MLP_text ParaOverride-1">„Nemám co odpouštět,“ opáčil jsem, „protože vaše mínění o&#160;obilí naprosto sdílím, i&#160;když jsem dítětem velkého města. Hodně jsem si všímal všech těchhle rostlin, četl jsem o&#160;nich, arci spíš z&#160;hlediska botaniky, a&#160;od té doby, co trávím valnou část roku ve volné přírodě, učím se víc a&#160;víc chápat, jak jsou důležité.“</p>
			<p class="MLP_text ParaOverride-1">„To teprve pořádně pochopíte,“ řekl, „až možná budete mít své pozemky a&#160;na těchhle svých pozemcích se bohdá budete řádně plahočit s&#160;pěstováním takových rostlin.“</p>
			<p class="MLP_text ParaOverride-1">„Mí rodiče jsou ve městě,“ odpověděl jsem, „otec provozuje obchod, a&#160;vyjma zahrady ani on, ani já nevlastníme žádnou nemovitost.“</p>
			<p class="MLP_text ParaOverride-1">„To má veliký význam,“ opáčil muž, „hodnotu těchto rostlin beze zbytku neocení než ten, kdo je pěstuje.“</p>
			<p class="MLP_text ParaOverride-1">Chvíli jsme mlčeli.</p>
			<p class="MLP_text ParaOverride-1">Viděl jsem, jak se činí lidé u&#160;jeho hospodářských stavení. Někteří chodili kolem vrat sem a&#160;tam, horlivě zaujatí domáckými pracemi, jiní na blízké louce žali trávu, a&#160;jedna část jich pečlivě dbala, aby seno přes den usušené ve vozech po střechu naložených provezli vraty. Protože to bylo značně daleko, nerozlišil jsem od sebe jednotlivé činnosti, stejně tak jsem nepoznal, v&#160;jakém stylu jsou vlastně budovy postaveny a&#160;jak jsou dopodrobna zařízené.</p>
			<p class="MLP_text ParaOverride-1">„Co jste říkal o&#160;těch domech a&#160;o&#160;majitelích polí, abych vám vypověděl, jak se jmenují,“ pokračoval po nějaké chvíli muž, „to bude dost těžké, zvláště dnes. Odsud se sice dá zahlédnout valná většina sousedů; ale dneska, kdy je obloha zatažená, nejenom že nevidíme hory, schovává se nám také nejeden bílý bod v&#160;krajině tam dole, který prozrazuje příbytky, o&#160;nichž bych rád mluvil. Na druhou stranu neznáte ty lidi. Vlastně byste byl měl prochodit kraj křížem krážem, žít v&#160;něm, aby promlouval k&#160;vašemu nitru a&#160;vy jste jeho obyvatele chápal. Možná zase přijedete a&#160;pobudete u&#160;nás déle, možná si prodloužíte nynější pobyt. Mezitím vám řeknu něco obecného a&#160;dodám trochu zvláštního, co vás třeba osloví. Chodím rád na tohle místo i&#160;kvůli sousedům; krom toho totiž, že tady na tom vršku i&#160;v&#160;nejhezčí dny vane pořád chladný větřík, krom toho že tu jsem mezi svými dělníky, že odtud vidím všechny, které mám kolem sebe, leccos mě o&#160;nich napadá, a&#160;odhadnu, jak jim mohu být užitečný anebo jak by se asi dalo pomoci všemu tomu, co je obecné. Oni jsou vesměs lidé nevzdělaní, ale ne neučenliví, pokud je člověk bere takové, jací jsou, a&#160;nenutí je zbrkle k&#160;něčemu jinému. A&#160;pak si i&#160;většinou dají říci. Nabyl jsem od nich lecčehos pro svou duši a&#160;poskytl jim leccos, co je pro ně vnějškově výhodné. Jsou přizpůsobiví, uznají-li za dobré něco, s&#160;čím mají delší zkušenost. Jen je člověk nesmí unavovat. Často se mi nejdříve vysmáli, a&#160;posléze přesto udělali to co já. V&#160;lecčems se mi smějí doposud, a&#160;já to snáším. Tady ta cesta mými poli je kratší a&#160;leckdo projde kolem, když sedím na lavici, zastaví se, promluví se mnou, já mu poskytnu radu a&#160;učím se z&#160;toho, co říká. Má pole jsou už úrodnější než ta jejich, to vidí, a&#160;to je pro ně důvodem k&#160;mnohému uvažování. Jen tu louku, co ji máme teď za zády, co leží níže než pole a&#160;svlažuje ji malý potůček, tu jsem ještě nevylepšil, jak jsem chtěl; hyzdí ji pořád ještě olšová křoviska a&#160;pařezy olší, co se vyskytují na okrajích potůčku, a&#160;dokonce jejich vinou je z&#160;ní tu a&#160;tam močál; ale nemohu tady pozměňovat úplně všechno, protože ta olšová křoviska a&#160;pařezy nezbytně potřebuji k&#160;něčemu dalšímu.“</p>
			<p class="MLP_text ParaOverride-1">Abych uťal své dotazy na jednotlivé jeho sousedy, které, jak jsem teď viděl, nebyl sto zodpovědět, přinejmenším ne tak, jak jsem je vznášel, otázal jsem se ho, jestli k&#160;jeho usedlosti patří i&#160;lesní pozemky.</p>
			<p class="MLP_text ParaOverride-1">„Ovšem,“ odpověděl, „ale ty nejsou tak blízko, jak by bylo záhodno kvůli pohodlí; ale jsou tak daleko, aby nerušily krásu a&#160;půvab tohohle obilného kopce. Kdybyste byl pokračoval v&#160;cestě a&#160;vydal se k&#160;Rákosci, namísto abyste se škrábal k&#160;našemu domu, byl byste po takové půlhodině chůze po pravé ruce těsně u&#160;silnice narazil na roh bukového lesa, silnice tam kolem něho zahýbá. Ten roh se prudce zvedá, rozšiřuje se dozadu, tam kam se ze silnice nedohlédne, a&#160;je součástí lesa, který se táhne hluboko do téhle končiny. Je ho odsud vidět hodný kus; tamhle nalevo od pole, na němž je ten mladý ječmen.“</p>
			<p class="MLP_text ParaOverride-1">„Ten les znám moc dobře,“ řekl jsem, „vine se kolem jedné výšiny a&#160;jen kouskem se dotkne silnice; ale když se do něho vejde, pozná se, jak je rozlehlý. Je to ten les na Alize. Jsou v&#160;něm mohutné buky a&#160;javory, mísí se mezi jedle. Aliza z&#160;něho vtéká do Ahery. U&#160;Alizy se po obou stranách tyčí vysoké skály se vzácnými bylinami a&#160;od nich se k&#160;polední straně k&#160;údolí táhne úzký pás země s&#160;obrovsky silnými buky.“</p>
			<p class="MLP_text ParaOverride-1">„Vy znáte ten les,“ řekl muž.</p>
			<p class="MLP_text ParaOverride-1">„Ano,“ opáčil jsem, „už jsem v&#160;něm byl. Nakreslil jsem si tam největší dvojitý buk, jaký jsem kdy viděl, nasbíral jsem si tam rostliny a&#160;kameny a&#160;prohlédl si ta skaliska.“</p>
			<p class="MLP_text ParaOverride-1">„Ten úzký pás lesa, na němž rostou ty silné buky, a&#160;ještě leckterá další půda v&#160;lese patří k&#160;téhle usedlosti,“ řekl můj ubytovatel. „Od­tamtud ještě dál je náš takový jeden horský vršek, na něm se místy vyskytuje hodně zakrslá bříza, na otop se moc nehodí, ale poskytuje dřevo na jemné řezby.“</p>
			<p class="MLP_text ParaOverride-1">„Ten vršek také znám,“ řekl jsem, „tam končí žula, z&#160;níž je celá půlnoční část našeho kraje, a&#160;na polední straně pak začíná postupně vápenec a&#160;ten nakonec v&#160;nejvyšších horách tvoří zemskou hranici na polední straně.“</p>
			<p class="MLP_text ParaOverride-1">„Ano, ten vršek je nejjižnější žulový blok,“ řekl můj společník, „dokonce přetíná vodu. Vidíme odsud vzdor oblačnému oparu tu a&#160;tam hranici, jíž končí žula.“</p>
			<p class="MLP_text ParaOverride-1">„Tam je vrcholek Klamu,“ řekl, „ten žulu ještě má, vpravo je Cí­sařka, pak Tvrzník, Visutec a&#160;nakonec Rohožice, ta je ještě vidět.“ </p>
			<p class="MLP_text ParaOverride-1">Se vším jsem souhlasil.</p>
			<p class="MLP_text ParaOverride-1">Avšak odpoledne už povážlivě pokročilo a&#160;blížil se a&#160;blížil večer.</p>
			<p class="MLP_text ParaOverride-1">Bouřka na obloze mi ale posléze připadala zvlášť podivuhodná. </p>
			<p class="MLP_text ParaOverride-1">Že zakrátko propukne, to jsem očekával, když jsem stoupal kopcem k&#160;bílému domu a&#160;hledal přístřeší; a&#160;už uplynuly celé hodiny, a&#160;pořád ještě nepropukala. Nehybně tkvěla na celé obloze. Oblačná pokrývka už byla leckde téměř černá a&#160;z&#160;těch míst vyšlehávaly blesky, tu výš, tu níže. Po nich přišlo vždy zahřmění, přivalilo se pokaždé důstojně a&#160;těžce; ale na té oblačné pokrývce nebylo patrné, že by se sbírala do jednoho jediného bouřkového chuchvalce, a&#160;k&#160;nijakému dešti se neschylovalo.</p>
			<p class="MLP_text ParaOverride-1">Řekl jsem posléze sousedovi a&#160;ukázal na muže, kteří doleji v&#160;úžlabině, kde byly hospodářské budovy, sekali trávu: „Ti zřejmě také na zítřejší den nepočítají s&#160;tím, že by přišla bouřka a&#160;po ní obvyklý déšť, kdyžtě žnou trávu na seno, tu jim v&#160;noci třeba vydatný liják krásně promáčí anebo nazítří jim ji vydatné slunce usuší na seno.“</p>
			<p class="MLP_text ParaOverride-1">„Ti o&#160;počasí nevědí zhola nic,“ řekl můj společník, „a trávu sekají jen proto, že jsem to nařídil.“</p>
			<p class="MLP_text ParaOverride-1">Tohle jediné vůbec řekl o&#160;počasí. Také jsem ho nepodnítil, aby toho kdy řekl víc.</p>
			<p class="MLP_text ParaOverride-1">Z&#160;tohohle polního posedu, na němž jsme strávili už hodnou chví­li, už jsme dál od domu nešli; když jsme vstali, můj společník zamířil zase zpátky.</p>
			<p class="MLP_text ParaOverride-1">Vraceli jsme se touž cestou, kterou jsme předtím přišli.</p>
			<p class="MLP_text ParaOverride-1">Hřmění se teď ozývalo dokonce hlasitěji a&#160;ohlašovalo se hned na jednom, hned zas na jiném místě oblohy.</p>
			<p class="MLP_text ParaOverride-1">Když jsme znovu vešli do zahrady, když můj společník za sebou zamkl vrátka a&#160;když jsme už scházeli dolů od velké třešně, řekl mi: „Dovolte, abych zavolal chlapce a&#160;něco mu poručil.“</p>
			<p class="MLP_text ParaOverride-1">Ihned jsem souhlasil a&#160;muž zahlaholil k&#160;jednomu místu v&#160;křovinách: „Gustave!“</p>
			<p class="MLP_text ParaOverride-1">Chlapec, kterého jsem předtím viděl, když jsme putovali vzhůru, objevil se málem na témž místě v&#160;zahradě, odkud tehdy vylezl. Ježto teď stál u&#160;nás déle, mohl jsem si ho prohlédnout bedlivěji. Tvář mi připadala hodně růžová a&#160;velmi hezká a&#160;obzvláště příjemné se jevily velké černé oči pod hnědými kučerami, které jsem si prohlédl už tehdy.</p>
			<p class="MLP_text ParaOverride-1">„Gustave,“ řekl můj společník, „jestli ještě chceš pracovat u&#160;svého stolu anebo hodláš ještě dál být někde na zahradě, vzpomeň si, co jsem ti říkal o&#160;bouřkách. Když jsou mraky po celé obloze, člověk neví, kde vůbec blesk sjede na zem a&#160;na kterém místě ji zasáhne. Proto se neschovávej pod vyššími stromy. Jinak tu můžeš být, jak dlouho chceš. Tenhle pán zůstane dneska u&#160;nás a&#160;ty přijdeš k&#160;večeři do jídelny.“</p>
			<p class="MLP_text ParaOverride-1">„Ano,“ řekl chlapec, uklonil se a&#160;po písčité pěšině odešel zpátky mezi keře v&#160;zahradě.</p>
			<p class="MLP_text ParaOverride-1">„Ten chlapec je můj schovanec,“ řekl můj společník, „je zvyklý v&#160;tuhle denní dobu jít se mnou na procházku, proto přišel sem k&#160;nám nahoru, když jsme seděli pod třešní, od svého stolku, který má v&#160;zahradě, pídil se po mně; ale protože viděl, že je tu nějaký neznámý člověk, šel zase zpátky na své místo.“</p>
			<p class="MLP_text ParaOverride-1">Že jsem uvykl tomu jednoduchému, logickému vyjadřování, znovu mi teď bylo nápadné, že ačkoliv můj společník, kdykoliv mluví o&#160;svých polích, téměř pokaždé použije výraz „naše“, tentokrát, když promluvil o&#160;svém schovanci, zvolil výraz „můj“, kdyžtě, jelikož sem patří i&#160;jeho manželka, měl by i&#160;tentokrát použít slovo „náš“.</p>
			<p class="MLP_text ParaOverride-1">Když jsme sešli z&#160;trávníku a&#160;vkročili na osázenou zahradu, vraceli jsme se v&#160;ní jinudy, než kudy jsme předtím šli jí nahoru na vršek.</p>
			<p class="MLP_text ParaOverride-1">Na téhle cestě jsme viděli, že vlastník zahrady pěstuje v&#160;ní i&#160;vinnou révu, ačkoliv tento kraj na pěstování téhle rostliny příliš vhodný není. Vztyčilo se tu několik tmavých zídek a&#160;po nich se za pomoci dřevěných mřížek vedla réva vzhůru. Jiné zdi zase zadržovaly vítr. To místo bylo otevřené povětří pouze k&#160;polednímu. Takto majitel soustřeďoval horko a&#160;skýtal rostlinám ochranu. Stejně pěstoval i&#160;brosk­ve a&#160;podle listů jsem usuzoval, že jde o&#160;velmi ušlechtilé odrůdy.</p>
			<p class="MLP_text ParaOverride-1">Procházeli jsme tu kolem rozlehlých lip a&#160;u&#160;nich poblíž jsem zahlédl včelí úl.</p>
			<p class="MLP_text ParaOverride-1">Ze skleníku jsem na zpáteční cestě viděl jeho podélnou stranu, ale nic bližšího jsem nerozeznal, protože můj společník se k&#160;němu nevydal. A&#160;já ho ani nechtěl zvlášť žádat, aby tak učinil: měl jsem za to, že mě zavede ke své rodině.</p>
			<p class="MLP_text ParaOverride-1">Když jsme došli k&#160;domu, zavedl mě dovnitř společným vchodem, po schodech z&#160;obyčejného pískovce mě vedl do prvního poschodí a&#160;tady chodbou, v&#160;níž byla spousta dveří. Jedny odemkl klíčem, který měl už připravený v&#160;kapse, a&#160;řekl: „Tohle je váš pokoj, dokud budete v&#160;tomhle domě. Můžete do něho vcházet a&#160;vycházet z&#160;něho, jak vám bude libo. Jen tu musíte být vždy v&#160;osm hodin, v&#160;tu hodinu vás dovedou k&#160;večeři. Teď vás musím nechat o&#160;samotě. V&#160;místnosti, kde jste čekal, jste si dneska četl v&#160;Humboldtových ‚Výpravách‘, dal jsem vám knihu přinést sem do pokoje. Jestli si přejete teď anebo na večer ještě nějakou knihu, řekněte, jakou, ať vidím, jestli je v&#160;mé knihovně.“</p>
			<p class="MLP_text ParaOverride-1">Tu nabídku jsem odmítl a&#160;řekl, že jsem spokojen s&#160;tím, co se mi naskytlo, a&#160;pokud bych se chtěl krom Humboldta zabývat ještě dalšími písmeny, mám v&#160;tlumoku zásobu, abych si dílem něco tužkou psal, dílem abych si to, co jsem napsal dříve, pročítal a&#160;opravoval, tuhle činnost že na svých putováních po večerech provozuji často. Dořekl jsem, muž se rozloučil, a&#160;vešel jsem dveřmi do pokoje.</p>
			<p class="MLP_text ParaOverride-1">Jedním pohledem jsem obsáhl celý pokoj. Byl to obvyklý pokoj pro hosty, jaký na venkově mívají v&#160;každém větším domě, kde se občas ocitají v&#160;situaci, že musí poskytnout nocleh. Zařízení nebylo nové ani podle tehdy panujícího vkusu, bylo z&#160;různých dob, ale nebilo nijak nepříjemně do očí. Potahy židlí a&#160;pohovky byly z&#160;tlačené kůže, s&#160;tím se člověk tehdy už setkával jen zřídka. Příjemným dodatkem, jaký se v&#160;takových pokojích příliš často nevyskytuje, byly dobře jdoucí starobylé pendlovky. V&#160;pokoji, jak muž řekl, už byl můj tlumok i&#160;hůl.</p>
			<p class="MLP_text ParaOverride-1">Sedl jsem si, po nějaké chvíli jsem vzal tlumok, otevřel jej a&#160;zalistoval v&#160;písemnostech, které jsem z&#160;něho vyňal, a&#160;tu a&#160;tam do nich něco vepsal.</p>
			<p class="MLP_text ParaOverride-1">Když se konečně setmělo, vstal jsem, popošel k&#160;jednomu z&#160;obou otevřených oken, vyklonil jsem se a&#160;rozhlížel se. Na mírně se svažujícím kopci jsem zase uviděl obilí. Ráno toho dne, kdy jsem se z&#160;místa noclehu vydával na cestu, viděl jsem všude kolem sebe rovněž obilí; jenže to se tehdy vesele vlnilo, tohle však bylo nehybné a&#160;strnulé jako nějaký voj ochablých kopí. Před domem bylo písčité prostranství, které jsem viděl a&#160;vkročil na ně, už když jsem přisel. Má okna tedy byla na straně oné růžové stěny. Ze zahrady se ozývalo ještě slabé ptačí štěbetání a&#160;jako nějaká obětina ke mně vzlínala vůně tisíců růží.</p>
			<p class="MLP_text ParaOverride-1">Na obloze, kde soumrak přišel dnes daleko dřív, udála se změna. Oblačná pokrývka se rozdělila, mraky na té klenbě tkvěly jednotlivě téměř jak hory, a&#160;mezi nimi probleskovaly jasné části nebe. Blesky byly však silnější a&#160;častější, hrom duněl jasněji a&#160;kratčeji.</p>
			<p class="MLP_text ParaOverride-1">Když jsem se chvíli už díval oknem ven, uslyšel jsem zaklepání na dveře, vešla děvečka a&#160;hlásila mi, že mě očekávají k&#160;večeři. Odložil jsem písemnosti na stolek, který stál vedle pohovky, na ně jsem položil Humboldta a&#160;šel za děvečkou, když jsem za sebou zamkl dveře. Děvečka mě dovedla do jídelny.</p>
			<p class="MLP_text ParaOverride-1">Když jsem vcházel, uviděl jsem tři lidi: starého muže, který byl se mnou na procházce, dalšího, rovněž postaršího muže, který vzbuzoval pozornost než svým oblečením prozrazujícím kněze, a&#160;schovance majitele domu v&#160;jeho modře pruhovaných plátěných šatech.</p>
			<p class="MLP_text ParaOverride-1">Pán domu mě představil knězi, řekl: „To je důstojný pan farář z&#160;Rákosce, bojí se bouřky, a&#160;proto bude trávit noc u&#160;nás v&#160;domě,“ a&#160;pak ukázal na mne a&#160;dodal: „To je jeden cizí pocestný, který se s&#160;námi dnes také podělí o&#160;přístřeší.“</p>
			<p class="MLP_text ParaOverride-1">Když to řekl, krátce a&#160;potichu jsme se pomodlili a&#160;posadili se ke stolu na místa, která nám přidělili. Večeře byla velice prostá. Sestávala z&#160;polévky, z&#160;pečeně a&#160;z&#160;vína, k&#160;němu, tak jako k&#160;jídlu při mém obědě, přidali drcený led. Táž děvečka, která mi v&#160;poledne donesla oběd, obsluhovala i&#160;nás. Do pokoje nevkročil mužský sloužící. Farář a&#160;můj hostitel se zhusta bavili o&#160;věcech, které se týkaly krajiny, a&#160;občas mě přibrali do debaty, pokud šlo o&#160;něco obecnějšího. Chlapec nemluvil vůbec.</p>
			<p class="MLP_text ParaOverride-1">Tma toho večera posléze tak zesílila, že svíce, které dříve zápasily se soumrakem, nabyly nyní naprosto vrchu a&#160;černá okna osvětlovaly blesky, které vždy prošlehly do pokoje.</p>
			<p class="MLP_text ParaOverride-1">Když jsme dojedli a&#160;chystali se rozloučit, řekl hospodář, že faráře a&#160;mne dovede po bližších schodech do našeho pokoje. Každý jsme si vzali po voskovici, kterou nám zapálenou podala děvečka, chlapec Gustav se mezitím odporoučel a&#160;odešel obvyklými dveřmi. Majitel domu nás odvedl z&#160;jídelny dveřmi, kterými jsem prve vešel. Ocitli jsme se na krásné mramorové chodbě, z&#160;níž vedlo nahoru stejné mramorové schodiště. Nesměli jsme si obout plstěné papuče, protože teď ležel na podlaze a&#160;na schodech pruh látky, a&#160;po něm jsme šli. Uprostřed schodiště, tam kde byl jakýsi stupeň, jakoby větší prostranství anebo odpočívadlo, tyčila se na podstavci bytost z&#160;bílého mramoru. Díky několika bleskům, které se právě snesly a&#160;hlavu a&#160;ramena té mramorové postavy ozářily ještě ruději, než to svedly naše svíce, uviděl jsem, že na prostranství a&#160;na schodiště určitě proudí světlo seshora, jakýmsi skleněným krytem.</p>
			<p class="MLP_text ParaOverride-1">Když jsme dospěli na konec schodiště, hospodář se s&#160;námi dal dveřmi nalevo a&#160;ocitli jsme se v&#160;chodbě, v&#160;níž byl můj pokoj. Byla to chodba k&#160;hostinským pokojům, jak jsem teď podle svého mínění poznal. Náš hostitel označil jeden, ten že je farářův, a&#160;mne dovedl k&#160;mému.</p>
			<p class="MLP_text ParaOverride-1">Když jsme do něho vešli, zeptal se mě, jestli si přeji ještě něco, abych se cítil pohodlně, zejména jestli jsou mi vhod knihy z&#160;jeho knihovního pokoje.</p>
			<p class="MLP_text ParaOverride-1">Když jsem řekl, že už žádné přání nemám a&#160;že se do usnutí už něčím zabavím, odpověděl: „Jste ve své komnatě a&#160;máte svá práva. Spěte co nejlépe.“</p>
			<p class="MLP_text ParaOverride-1">„Já vám také přeji dobrou noc,“ opáčil jsem, „a děkuji vám za to, že jste si se mnou dnes dal takovou námahu.“</p>
			<p class="MLP_text ParaOverride-1">„To nebyla vůbec námaha,“ odpověděl, „kdyby ano, byl bych si ji přece mohl ušetřit, pokud bych vás byl nepozval, abyste tu přenocoval.“</p>
			<p class="MLP_text ParaOverride-1">„Tak to je,“ odpověděl jsem.</p>
			<p class="MLP_text ParaOverride-1">„Dovolíte?“ řekl, vyňal malou voskovici a&#160;zapálil si ji o&#160;mou.</p>
			<p class="MLP_text ParaOverride-1">Když to udělal, uklonil se, tu poklonu jsem opětoval, a&#160;vyšel na chodbu.</p>
			<p class="MLP_text ParaOverride-1">Zavřel jsem za ním dveře, odložil jsem kazajku a&#160;rozvázal si šátek na krku, protože ačkoliv bylo už pozdě, ta poklidná noc měla v&#160;sobě pořád ještě velké horko a&#160;dusno. Několikrát jsem přešel po pokoji sem a&#160;tam, pak jsem přikročil k&#160;oknu, vyklonil se ven a&#160;díval se na oblohu. Pokud to tma a&#160;dosud jasně svítící blesky umožňovaly, dalo se poznat, že stav věcí byl týž, jako byl večer před jídlem. Na obloze tkvěly trosky mraků, a&#160;jak prozrazovaly hvězdy, byla mezi nimi nezatažená místa. Občas z&#160;mraků nad kopec s&#160;obilím a&#160;nad koruny nehybných stromů vyšlehl blesk a&#160;za ním se vždy přivalilo zahřmění.</p>
			<p class="MLP_text ParaOverride-1">Když jsem chvíli vychutnával volné povětří, zavřel jsem své okno, zavřel i&#160;to druhé a&#160;ulehl k&#160;odpočinku.</p>
			<p class="MLP_text ParaOverride-1">Když jsem si ještě nějakou dobu v&#160;posteli četl, tak jak bylo mým zvykem, a&#160;tu a&#160;tam jsem si dokonce tužkou něco zapsal do svých spisů, zhasl jsem svíci a&#160;uložil se ke spánku.</p>
			<p class="MLP_text ParaOverride-1">Než všechny mé smysly uchvátila dřímota, zaslechl jsem ještě, jak se venku zvedá vítr, koruny stromů se pohybují a&#160;šumí. Ale už jsem neměl sil, abych se probral, a&#160;hned jsem usnul úplně.</p>
			<p class="MLP_text ParaOverride-1">Spal jsem naprosto klidně a&#160;pevně.</p>
			<p class="MLP_text ParaOverride-1">Když jsem se probudil, nejdříve ze všeho jsem se šel podívat, jestli pršelo. Vymrštil jsem se z&#160;postele a&#160;prudce otevřel okno. Slunce už vyšlo, celá obloha byla jasná, nepohnul se ani vánek, ze zahrady se ozývalo brebentění ptáků, růže voněly a&#160;zem někde u&#160;mých nohou byla úplně suchá. Jen písek byl trochu odvát k&#160;zeleni trávníku, který ohraničoval usedlost, a&#160;nějaký člověk ho pilně zas uhlazoval a&#160;náležitě urovnával.</p>
			<p class="MLP_text ParaOverride-1">Tedy měl můj protivník naprosto pravdu, a&#160;bažil jsem po tom, dozvědět se, z&#160;kterého zdroje čerpal svou jistotu, kterou tak ne­ochvějně vůči mně prosazoval, a&#160;jak tento zdroj objevil a&#160;probádal.</p>
			<p class="MLP_text ParaOverride-1">Abych se to dozvěděl brzy a&#160;neprotahoval příliš odjezd, rozhodl jsem se, že se obléknu a&#160;bez otálení zajdu za hostitelem.</p>
			<p class="MLP_text ParaOverride-1">Když jsem na sebe nasoukal šaty a&#160;vydal se do jídelny, zastihl jsem tam děvečku, jak chystá ranní jídlo, a&#160;zeptal jsem se na pána.</p>
			<p class="MLP_text ParaOverride-1">„Je v&#160;zahradě u&#160;krmítka,“ řekla.</p>
			<p class="MLP_text ParaOverride-1">„A&#160;kde je to krmítko, jak tomu říkáš?“ zeptal jsem se.</p>
			<p class="MLP_text ParaOverride-1">„Hned za domem a&#160;ne daleko od skleníků,“ opáčila.</p>
			<p class="MLP_text ParaOverride-1">Vyšel jsem ven a&#160;vydal se ke skleníku.</p>
			<p class="MLP_text ParaOverride-1">U&#160;nich jsem zastihl hostitele na písčitém prostranství. Bylo to stejné místo, od něhož jsem už včera viděl skleník s&#160;jeho užší stranou a&#160;s&#160;malým komínem. Tahle strana byla oděná do růží, že budova z&#160;nich vykukovala jako nějaký další malý růžový altánek. Můj hostitel se oddával podivuhodné činnosti. Na písku před ním byla spousta ptáků. Měl v&#160;ruce jakési podlouhlé pletené víko od koše a&#160;sypal z&#160;něho ptákům krmivo. Zřejmě se náramně bavil, jak zobají, lezou jeden přes druhého, převalují se přes sebe a&#160;hudrají, jak ti, co se už nasytili, odlétají a&#160;další se zas přitřepetávají. Teď jsem zřetelně rozeznával, že kromě obvyklých zahradních ptáků tu jsou i&#160;takoví, které jsem znal doposud jen z&#160;hlubokých a&#160;odlehlých lesů. Zjevně nebyli tak plaší, jak bych se byl právem domníval. Venkoncem mu důvěřovali. Zase byl prostovlasý, až mi připadalo, že má tenhle zvyk rád, ježto i&#160;včera na procházce měl tu svou tak lehkou pokrývku hlavy kdesi v&#160;kapse. Tělo měl nachýlené dopředu a&#160;po spáncích mu splývaly neokázalé, ale husté bílé vlasy. Oblek měl i&#160;dnes zvláštní. Jako včera si oblékl jakousi kazajku, která sahala skoro až ke kolenům. Byla bělavá, přes hruď a&#160;na zádech však měla narudle hnědý pruh, který byl téměř na půl stopy široký, jako kdyby kazajka byla ze dvou látek, jedné bílé a&#160;druhé červené. Obě látky však prozrazovaly vysoký věk; bílá byla totiž už nažloutle hnědá a&#160;červená purpurově hnědá. Zpod kazajky vykukovaly nenápadné punčochy, které končily botami na přezku.</p>
			<p class="MLP_text ParaOverride-1">Zastavil jsem se hodný kus za ním, abych ho nerušil a&#160;neplašil mu ptáky.</p>
			<p class="MLP_text ParaOverride-1">Když víko od koše vyprázdnil a&#160;jeho hosté odlétli, přikročil jsem k&#160;němu. Zrovna se otáčel, aby se vrátil, a&#160;když mě zahlédl, řekl: „Už jste si vyšel? Doufám, že jste spal dobře.“</p>
			<p class="MLP_text ParaOverride-1">„Ano, spal jsem velice dobře,“ opáčil jsem, „ještě jsem slyšel ten vítr, co se včera večer zvedl, co bylo dál, to nevím; ale to vím, že dnes je zem suchá a&#160;že jste měl pravdu.“</p>
			<p class="MLP_text ParaOverride-1">„Myslím, že na tenhle kraj nespadla z&#160;nebe jediná kapka,“ odpověděl.</p>
			<p class="MLP_text ParaOverride-1">„Podle toho, co se jeví na zemi, myslím si to také,“ opáčil jsem; „ale teď mi musíte alespoň zčásti říci, odkud jste to mohl vědět tak jistě a&#160;jak jste takových znalostí nabyl; musíte si přiznat, že hodně příznaků mluvilo proti vám.“</p>
			<p class="MLP_text ParaOverride-1">„Něco vám řeknu,“ odpověděl, „vysvětlení té věci, jaké žádáte, bude nejspíš trvat trochu déle, vám, který se zabývá vědou, nemohu věci objasňovat jen povrchně; slibte mi, že u&#160;nás strávíte ještě dnešní den a&#160;noc, to vám budu moci říci nejenom tohle, ale i&#160;leccos dalšího, budete si moci leccos prohlédnout a&#160;vy mi můžete vyprávět o&#160;vaší vědě.“</p>
			<p class="MLP_text ParaOverride-1">Že mi něco takového nabídl tak upřímně a&#160;přátelsky, nemohl jsem odmítnout, a&#160;také mi čas, který jsem měl, umožňoval, abych k&#160;něčemu vedlejšímu využil nejenom jeden den, ale dnů několik. Uplatnil jsem proto obvyklou frázi o&#160;tom, že nechci být na obtíž, a&#160;za této podmínky jsem svolil.</p>
			<p class="MLP_text ParaOverride-1">„No tak nejdřív pojďte se mnou na snídani, chci ji sdílet s&#160;vámi,“ řekl, „pan farář z&#160;Rákosce už od nás odjel za rozbřesku, aby byl včas ve svém kostele, a&#160;Gustav si šel už po své práci.“</p>
			<p class="MLP_text ParaOverride-1">Když to dořekl, otočili jsme se a&#160;dali se zpátky k&#160;domu. Když jsme tam došli, to, co jsem zpočátku považoval za víko ke koši, co však byl velice plochý a&#160;podlouhlý košík na krmení, upletený zvlášť k&#160;tomu účelu, dal děvečce, aby ho položila na místo, kam patří, a&#160;vešli jsme do jídelny.</p>
			<p class="MLP_text ParaOverride-1">Když jsme snídali, řekl jsem: „Sám jste mluvil o&#160;tom, že bych se tu měl podívat na to a&#160;na ono, bylo by hodně neskromné, kdybych po­prosil, abych si směl podrobněji prohlédnout leccos z&#160;domu a&#160;z&#160;jeho okolí? Tahle usedlost je v&#160;jednom z&#160;nejhezčích zákoutí a&#160;už jsem z&#160;ní toho viděl tolik, co vzbudilo mou pozornost, že bych si samozřejmě velice rád toho prohlédl ještě víc.“</p>
			<p class="MLP_text ParaOverride-1">„Jestli vám udělá radost, když si prohlédnete celý náš dům, a&#160;co k&#160;němu patří,“ odpověděl hostitel, „může k&#160;tomu dojít hned po snídani, nevyžádá si to příliš času, ježto stavení není tak velké. Pak se i&#160;to, o&#160;čem chcete se mnou ještě mluvit, bude jevit přirozenější a&#160;pochopitelnější.“</p>
			<p class="MLP_text ParaOverride-1">„Ale ano,“ řekl jsem, „udělá mi to radost.“</p>
			<p class="MLP_text ParaOverride-1">A&#160;tak jsme se po snídani vydali za touhle záležitostí.</p>
			<p class="MLP_text ParaOverride-1">Vedl mě vzhůru po schodech, na nichž se tyčila ta mramorová postava. Dnes namísto červeného rozptýleného světla svic a&#160;blesků minulé noci na ni padalo tiché bílé denní světlo, takže ramena a&#160;hlava jemně zářily. Na schodišti byly z&#160;mramoru nejenom stupně, ale i&#160;obložení bočních stěn. Nahoře prostor zastřešovalo vyklenuté sklo potažené jemným drátem. Když jsme zdolali schody, hostitel otevřel jedny dveře, naproti těm, které vedly do chodby s&#160;hostinskými pokoji. Dveře vedly do velké síně. Na prahu, kde končil pruh látky, co jím bylo vyloženo schodiště, zase byly plstěné papuče. Když jsme si každý jedny obul, vešli jsme do síně. To byla zrovna sbírka mramoru. Podlaha byla sestavena z&#160;toho nejpestrobarevnějšího mramoru, jaký se v&#160;našich horách vyskytuje. Dlaždice zapadaly do sebe tak, že se stěží našla spára, mramor byl velice jemně vybroušený a&#160;vyhlazený a&#160;barvy byly skloubeny tak, že podlaha působila dojmem jakéhosi líbezného obrazu. Navíc zářila a&#160;třpytila se i&#160;světlem, které dovnitř proudilo okny. Boční stěny měly prosté jemné barvy. Jejich spodek byl matově zelený, hlavní desky byly z&#160;toho nejsvětlejšího, téměř bílého mramoru, jaký skýtají naše hory, reliéfní sloupy byly slabě červené, a&#160;římsy, jimiž se stěny dotýkají stropu, byly zase složeny z&#160;mramoru slabě nazelenalého a&#160;bílého, který byl jak skvostnými zlatými lištami protkán mramorem žlutým. Strop byl bledě modrý, a&#160;ne z&#160;mramoru, pouze uprostřed bylo vidět soubor červených amonitů, a&#160;z&#160;něho visela mramorová tyč nesoucí na čtyřech ramenech čtvero tmavých, téměř černých mramorových lamp, které v&#160;noci osvětlovaly celý prostor. V&#160;síni nebyl jediný obraz, jediná židle, žádné jiné zařízení, jen ve třech stěnách bylo vsazeno po jedněch dveřích z&#160;krásného tmavého dřeva a&#160;ve čtvrté stěně byla tři okna, která osvětlovala síň ve dne. Dvě okna byla otevřená a&#160;vedle záře mramoru síň plnila i&#160;vůně růží.</p>
			<p class="MLP_text ParaOverride-1">Dal jsem najevo, jak se mi líbí zařízení takového pokoje; starého muže, který mě doprovázel, zjevně taková radost těšila, ale nic nedával najevo.</p>
			<p class="MLP_text ParaOverride-1">Z&#160;této síně mě jedněmi dveřmi dovedl do jizby, jejíž okna vedla do zahrady.</p>
			<p class="MLP_text ParaOverride-1">„To je takříkajíc má pracovna,“ prohlásil, „až na časné ráno nemívá dost slunce, je proto v&#160;létě příjemná, rád si tu čtu anebo píšu anebo se zabývám tím a&#160;oním, co budí můj zájem.“</p>
			<p class="MLP_text ParaOverride-1">Živě, dalo by se říci toužebně, jsem pomyslel na otce, když jsem do jizby vešel. V&#160;ní už nebyl žádný mramor, byla jak naše obvyklé jizby; ale zařízena byla starobylým nábytkem, takovým, jaký měl a&#160;miloval otec. Už jenom nábytek mi připadal tak krásný, až mě napadlo, že jsem nic podobného ještě neviděl. Řekl jsem hostiteli o&#160;otcově zálibě a&#160;stručně mu vyprávěl, co všechno z&#160;takových věcí otec má. A&#160;poprosil jsem ho, jestli si smím věci v&#160;jizbě prohlédnout podrobněji, abych mohl o&#160;nich otci vyprávět, až se vrátím, a&#160;mohl mu je popsat, i&#160;když jen nedostatečně. Můj společník mé žádosti velice rád vyhověl. Mou pozornost lákal především sekretář, byl v&#160;pokoji nejenom největším, ale nejspíš i&#160;nejkrásnějším kusem nábytku. Čtvero delfínů, kteří se spodními částmi hlav opírali o&#160;zem a&#160;jejich vypnutá těla se tyčila do výše, neslo na nich celou hmotu sekretáře. Zpočátku jsem si myslel, že jsou delfíni vyrobeni z&#160;kovu, můj společník mi však řekl, že byli vyřezáni z&#160;lipového dřeva a&#160;po středověkém způsobu upraveni na povrchu do téhle žlutavě zelenavé kovové podoby, tohle že dnes už nikdo nesvede. Hmota sekretáře byla na všech stranách zaoblena, bylo v&#160;ní osm přihrádek. Nad hlavní hmotou byla prostřední část, která hezkým obloukem ubíhala ploše dozadu a&#160;byla v&#160;ní sklopná deska, na níž se ve vysunuté poloze mohlo psát. Z&#160;prostřední části se tyčil nástavec s&#160;dvanácti vyklenutými zásuvkami a&#160;jedněmi dvířky uprostřed. Na hranách nástavce a&#160;po obou stranách prostředních dvířek se jako sloupy vypínaly zlacené postavy. Dvě největší po stranách dvířek byli silní muži, kteří nesli hlavní římsy. Štítek, který se jim na hrudi otvíral, odhaloval otvory na klíče. Dvě postavy na předních bočních hranách byly mořské panny, které tak jako ony nosné ryby měly na konci po dvou rybích oháňkách. Dvě poslední postavy na zadních bočních hranách byly dívky v&#160;řasnatých hávech. Všechna rybí těla, jakož i&#160;těla sloupků mi připadala vypracovaná velice přirozeně. Zásuvky měly pozlacené knoflíky, za které se vytahovaly. Na osmihranných ploškách knoflíků byla vyřezána poprsí mužů s&#160;přilbicemi anebo našňořených ženských. Dřevěné obložení po celém sekretáři bylo vykládané: javorové listy v&#160;tmavých polích z&#160;ořechového dřeva, obklopené vinoucími se stuhami a&#160;plameny z&#160;olšového dřeva. Stuhy byly jako pomačkané hedvábí, což bylo tím, že byly z&#160;drobného jemně pruhovaného mnohabarevného růžového dřeva a&#160;vloženy do okolí kolmo na osu. Vykládání nebylo jen na straně k&#160;pozorovateli, jak to u&#160;takových kusů nábytku zhusta bývá, nýbrž i&#160;na bočních částech sekretáře i&#160;na vlysech sloupků.</p>
			<p class="MLP_text ParaOverride-1">Když jsem si pozorně prohlížel tenhle nábytek, můj společník stál vedle mne, leccos mi ukázal, a&#160;když jsem ho požádal, vysvětlil mi to a&#160;ono, co jsem nechápal.</p>
			<p class="MLP_text ParaOverride-1">Ještě něco jsem postřehl, když jsem byl v&#160;onom pokoji, něco, co si vyžadovalo značnou duchovní činnost. Najednou jsem měl za to, že oděv mého společníka už není tak zvláštní, jak se mi včera zdálo a&#160;jak se mi zdálo dnes, když jsem ho uviděl na prostranství, kde krmil ptáky. Tady u&#160;toho nábytku mi spíše připadal, že ladí s&#160;tímhle místem a&#160;patří sem, a&#160;začal jsem se domnívat, že se mi možná ten jeho oblek bude zdát patřičný a&#160;že ten staroch třeba je v&#160;tomto ohledu chápavější než já.</p>
			<p class="MLP_text ParaOverride-1">Krom sekretáře přitahovaly mou pozornost ještě dva stoly, které byly stejně velké a&#160;i jinak měly touž podobu, lišily se pouze tím, že každý měl na své svrchní desce jinou výzdobu. Každý měl na desce erb, jakými se honosí rytíři a&#160;šlechtické rody, pouze erby nebyly stejné. Ale na obou stolech je obklopovaly a&#160;proplétaly se s&#160;nimi listy stromů, květy a&#160;rostliny a&#160;nikdy jsem jemné nitky stébel, vláken rostlin a&#160;obilné klasy neviděl něžnější než tady, ač to bylo dřevo vsazené do dřeva. Zbylý nábytek byly židle s&#160;vysokými opěradly a&#160;na nich řezby, výplety a&#160;vykládání, dvě vyřezávané lavice, kterým se ve středověku říkalo „posed“, vyřezávané rámy s&#160;obrazy a&#160;konečně dvě zástěny z&#160;vypnuté a&#160;tlačené kůže, na kterých byly upevněny květiny, ovoce, zvířata, chlapci a&#160;andělé z&#160;malovaného stříbra, které vypadalo jako barevné zlato. Podlaha pokoje sestávala podobně jako nábytek z&#160;rozlehlých po starodávnu vykládaných ploch. Nejspíš jsme si kvůli té skvostné podlaze nechali na nohou plstěné papuče, když jsme do jizby vcházeli.</p>
			<p class="MLP_text ParaOverride-1">Ačkoliv staroch říkal, že tenhle pokoj je jeho pracovna, nebyly vidět žádné bezprostřední stopy po nějaké práci. Všechno jako kdyby bylo zamčeno v&#160;truhlách anebo vráceno na místo.</p>
			<p class="MLP_text ParaOverride-1">I&#160;tady můj společník, když jsem vyslovil svou radost nad tímhle pokojem, byl dost skoupý na slovo, stejně jako v&#160;mramorové síni; ale přesto jsem měl za to, že z&#160;jeho tváře mohu vyčíst, jak je potěšen.</p>
			<p class="MLP_text ParaOverride-1">Další pokoj byl opět starožitný. Vedl rovněž do zahrady. Podlaha v&#160;něm tak jako v&#160;předešlém byla vykládaná, ale stály na ní dvě skříně na šaty, a&#160;pokoj byla šatna. Skříně byly veliké, starobyle vykládané, a&#160;každá měla dvoje křídlové dveře. Připadaly mi sice ne tak hezké jako sekretář s&#160;psacím pultem v&#160;předešlém pokoji, přesto však notně hezké, zejména skříň prostřední, největší, která měla zlacený vršek a&#160;na vydutých dveřích se pyšnila krásnými štíty, listy a&#160;pentlemi. Kromě skříní tu byly už pouze židle a&#160;stojan, který tu byl zřejmě na to, aby se na něj příležitostně věšely šaty. Vnitřní strany dveří u&#160;pokoje rovněž ladily s&#160;nábytkem a&#160;měly římsy i&#160;na sobě vykládání.</p>
			<p class="MLP_text ParaOverride-1">Když jsme vyšli z&#160;tohohle pokoje, zuli jsme si plstěné papuče.</p>
			<p class="MLP_text ParaOverride-1">Další pokoj, rovněž situovaný do zahrady, byla ložnice. V&#160;něm se vyskytoval nábytek novodobý, ale ještě ne zcela v&#160;podobě, v&#160;jaké jsem byl navyklý vídat jej ve městě. Tady zřejmě záleželo především na účelnosti. Postel stála uprostřed pokoje a&#160;obklopovaly ji husté závěsy. Byla velice nízko u&#160;podlahy a&#160;měla vedle sebe pouze stolek, na němž ležely knihy, stál svícen a&#160;zvonek, jakož i&#160;nářadí na rozsvěcování. Jinak tu byl ložnicový nábytek, zvláště takové zařízení, jaké je potřeba ke svlékání, k&#160;oblékání a&#160;k&#160;mytí. Vnitřní strany dveří tady zase ladily s&#160;nábytkem.</p>
			<p class="MLP_text ParaOverride-1">K&#160;ložnici přiléhal pokoj s&#160;různými vědeckými zařízeními, zejména přírodovědnými. Uviděl jsem tu přírodozpytné přístroje z&#160;nejnovější doby, jejichž zhotovitele jsem buď znal osobně z&#160;města, anebo jsem znal jejich jména, pokud přístroje pocházely z&#160;jiných zemí, přesto však mi nebyly neznámy. Vyskytovaly se tu nástroje k&#160;nejvýznamnějším oborům přírodovědy. Byly tu i&#160;sbírky přírodních objektů, zvláště z&#160;nerostné říše. Mezi nábytkem a&#160;stěnami byl prostor, kde bylo možno se zařízením, jež tu bylo k&#160;dispozici, konat pokusy. Místnost byla nadto pořád ještě zahradní pokoj. Posléze jsme v&#160;domě došli do rohového pokoje, jehož okna vedla dílem do hlavní části zahrady, dílem na severozápad. Ale k&#160;čemu tenhle pokoj je, na to jsem nemohl přijít, tak zvláštní mi připadal. U&#160;stěn byly skříně z&#160;hlazeného dubového dřeva se spoustou drobných příhrad. Na těchto příhradách byly nápisy, tak jak se najdou v&#160;krámcích s&#160;kořením anebo v&#160;lékárnách. Některým z&#160;nápisů jsem rozuměl, byly to názvy různých semen anebo názvy rostlin. Většině z&#160;nich jsem však nerozuměl. Jinak v&#160;pokoji nebyla ani židle, ani jiný nábytek. Před okny byla připevněna vodorovná prkénka, na jaká se staví květináče; ale já na nich květináče neviděl, a&#160;když jsem se podíval bedlivěji, ukázalo se, že jsou i&#160;příliš slabá na to, aby květináče unesla. A&#160;také by na nich nějaké stály, pokud by tu prkénka byla k&#160;tomu účelu, ježto jsem ve všech pokojích, s&#160;výjimkou mramorové síně, viděl na každém jen trochu vhodném místě rozestavené květiny.</p>
			<p class="MLP_text ParaOverride-1">Zeptal jsem se svého společníka, k&#160;čemu že tenhle pokoj je, ale ani k&#160;tomu se nevyslovil.</p>
			<p class="MLP_text ParaOverride-1">Dorazili jsme znovu do komnat, které byly na polední straně domu a&#160;okny hleděly přes písčité prostranství na pole.</p>
			<p class="MLP_text ParaOverride-1">Hned po rohovém pokoji došlo na knihovní pokoj. Byl velký a&#160;prostorný a&#160;plný knih. Skříně tu nebyly tak vysoké, jaké člověk vídá v&#160;knihovních místnostech, nýbrž jen tak, aby se snadno dosáhlo na nejvyšší knihy. Byly i&#160;mělké tak, že v&#160;nich mohla být vždy jen jedna řada knih, žádná nepřekrývala druhou a&#160;všechny, které tu byly, ukazovaly hřbety. Z&#160;nábytku byl v&#160;pokoji než uprostřed dlouhý stůl, aby se daly na něj pokládat knihy. V&#160;jeho zásuvce byly knihovní seznamy. Při téhle obecné prohlídce jsme se nepouštěli podrobněji do obsahu knihovních sbírek.</p>
			<p class="MLP_text ParaOverride-1">Vedle knihovního pokoje byla čítárna. Byla malá a&#160;měla pouze jedno okno, které na rozdíl od všech ostatních oken v&#160;domě mělo zelené hedvábné záclony, v&#160;ostatních oknech byly rolety z&#160;šedivého hedvábí. U&#160;stěn stály rozmanité židle, stoly a&#160;pulty, takže bylo postaráno o&#160;to, aby čtenáři měli co největší pohodlí. Uprostřed tak jako v&#160;knihovním pokoji stál velký stůl anebo truhla&#160;– nábytek měl totiž několik příhrad&#160;–, který tu byl k&#160;tomu, aby se na něm daly rozložit tabulky, desky, mapy a&#160;podobně. V&#160;příhradách ležely mědirytiny. V&#160;tomhle pokoji mě zaujalo, že jsem nikde neviděl ležet knihy anebo něco, co by připomínalo, že tahle místnost je na čtení.</p>
			<p class="MLP_text ParaOverride-1">Po čítárně došlo na další větší pokoj, jeho stěny byly pokryty obrazy. Ty měly všechny zlaté rámy, byly to výlučně olejomalby a&#160;nesahaly výš než tak, aby se daly pohodlně prohlížet. Jinak však visely tak blízko u&#160;sebe, že mezi nimi nebylo zahlédnout kousíček stěny. Z&#160;nábytku tu bylo jenom několik židlí a&#160;jeden malířský stojan, aby bylo možno podle možnosti postavit na něj ten který obraz a&#160;lépe si ho prohlédnout. Tohle zařízení mi připomnělo otcův pokoj s&#160;obrazy.</p>
			<p class="MLP_text ParaOverride-1">Obrazový pokoj vedl třetími dveřmi zase do mramorové síně, a&#160;tak jsme dovršili obhlídku komnat.</p>
			<p class="MLP_text ParaOverride-1">„Tak tohle je mé obydlí,“ řekl můj společník, „není velké a&#160;nějak mimořádné, ale je velice příjemné. V&#160;druhém křídle domu jsou hostin­ské pokoje, téměř všechny jsou stejné jako ten, v&#160;němž jste spal dnes v&#160;noci. Je tam i&#160;Gustavův příbytek, do toho ale zajít nemůžeme, protože bychom ho rušili při učení. Síní a&#160;po schodech teď můžeme vyjít zase ven.“</p>
			<p class="MLP_text ParaOverride-1">Když jsme prošli síní, když jsme sešli dolů schodištěm a&#160;dospěli k&#160;východu z&#160;domu, odložili jsme plstěné papuče, a&#160;můj společník řekl: „Budete se divit, že jsou v&#160;mém domě místa, kde si člověk nemůže odpustit to nepohodlí, že si obuje takové boty; ale je tomu tak právem, protože podlahy jsou příliš choulostivé, aby se po nich dalo chodit v&#160;obvyklé obuvi, a&#160;ty části domu, kde jsou takovéhle podlahy, vlastně nejsou na obývání, nýbrž pouze na prohlížení, a&#160;koneckonců taková prohlídka má cenu až tehdy, je-li vykoupena jistou námahou. Obvykle v&#160;těchhle pokojích nosím měkké boty s&#160;vlně­nou podrážkou. Do své pracovny dojdu i&#160;bez jakýchkoliv oklik, protože do ní nemusím síní, tak jak jsme to udělali dnes, protože totiž do ní vede z&#160;přízemí chodba, kterou jste asi neviděl, ježto na obou koncích je uzavřena spolehlivými tapetovými dveřmi. Farář z&#160;Rákosce trpí dnou a&#160;nesnáší, když má horké nohy, proto kdykoliv tu je, dám na schody položit pás vlněné látky, tak jak jste ho dnes viděl.“</p>
			<p class="MLP_text ParaOverride-1">Odpověděl jsem, že tohle zařízení je velmi účelné a&#160;že by se mělo používat všude tam, kde je nutné šetřit umné a&#160;jinak cenné podlahy.</p>
			<p class="MLP_text ParaOverride-1">Když jsme byli v&#160;zahradě, otočil jsem se, díval se na dům a řekl: „Vaše obydlí není nijak nevýznamné, ač jste to řekl. Nejspíš, podle toho, co jsem na té krátké prohlídce viděl, nemá sobě rovna. Ani bych si nebyl pomyslel, když jsem se tak na dům díval ze silnice, že je uvnitř tak nesmírně prostorný.“</p>
			<p class="MLP_text ParaOverride-1">„Tak to vám musím teď ukázat ještě něco jiného,“ opáčil hostitel, „pojďte za mnou kousek tímhle křovím.“</p>
			<p class="MLP_text ParaOverride-1">Řekl to a&#160;šel napřed, já až za ním. Dal se k&#160;hustým keřům. Když jsme k&#160;nim došli, po úzké stezce se prosmýkl tou spletí. Konečně se objevily dokonce vysoké stromy, stezka vedla pod nimi. Po nějaké chvíli se nám naskytl pohled na půvabné travnaté prostranství, na němž se rozkládalo dlouhé přízemní stavení. Mělo množství oken, ta vedla směrem k&#160;nám. Stavení jsem nepostřehl předtím ani ze silnice, ani z&#160;těch míst v&#160;zahradě, kde jsem pobyl. Nejspíš na tom měly vinu stromy, které je obklopovaly. Když jsme se k&#160;němu přiblížili, z&#160;komínu vystoupal jemný kouř, i&#160;když, protože bylo léto, nikde se netopilo, a&#160;protože bylo tak časné dopoledne, ani se ještě nevařilo. Když jsme přišli ke stavení, zaslechl jsem v&#160;domě škrábání a&#160;broušení, jako kdyby se v&#160;něm cosi řezalo a&#160;hoblovalo. Když jsme vešli, skutečně jsem měl najednou před sebou truhlářskou dílnu, a&#160;v&#160;ní se čile pracovalo. U&#160;oken, jimiž padalo dovnitř hojně světla, stály truhlářské stoly a&#160;u&#160;ostatních stěn, kde okna nebyla, byly opřené části věcí, na nichž se pracovalo. Tady jsem znovu objevil podobnost s&#160;otcem. Tak jak on si kdysi vycvičil jednoho mladíka, který mu pak zhotovoval starožitný nábytek, podle toho, jak si řekl, viděl jsem tady takovou hned celou dílnu; z&#160;dílů, které stály všude kolem, jsem totiž poznal, že se tu především opravují starožitnosti takové a&#160;onaké. Jestli se v&#160;domě zhotovují i&#160;věci nové, to jsem při prvním pohledu nepoznal.</p>
			<p class="MLP_text ParaOverride-1">Každý dělník měl u&#160;oken svůj kus místa oddělený od sousedova vztyčeným ohrazením. U&#160;sebe v&#160;ohrazeném prostoru měl své nástroje a&#160;části díla, které právě potřeboval, ostatní, které mu v&#160;tu chvíli nebyly k&#160;ničemu, měl u&#160;zadní stěny domu za sebou, takže tu vládl přehled, pořádek a&#160;jednota. Dělníci tu byli čtyři. Ve velké skříni, která zaujímala část jedné boční stěny, byly zásoby nástrojů, které tu byly pro případ, že by to anebo ono nářadí nedopatřením nefungovalo a&#160;jeho zhotovení by zabralo příliš času. V&#160;jiné skříni u&#160;protilehlé boční stěny byly lahvičky a&#160;malé plechovky, v&#160;nichž se uchovávaly tekutiny a&#160;další věci, jež byly potřeba k&#160;výrobě nátěrů a&#160;leštidel anebo sloužily k&#160;tomu, dodat dřevu jistou barvu anebo starobylé vzezření. Od dílny odděleně stála pec, v&#160;níž hořel oheň potřebný k&#160;truhlářským pracím. Okolí místa, kde se vyskytovala, bylo ohnivzdorné, aby neohrožovala dílnu a&#160;to, co v&#160;ní bylo.</p>
			<p class="MLP_text ParaOverride-1">„Tady se opravují a&#160;obnovují věci,“ řekl můj společník, „které byly zhotoveny dávno před námi, ba často několik staletí před naší dobou a&#160;začaly povážlivě chátrat, pokud to ovšem doba a&#160;okolnosti dovolují. V&#160;těch starých zařízeních skoro jak na nějakých starých obrazech tkví půvab čehosi, co minulo a&#160;odkvetlo, a&#160;ten půvab u&#160;člověka, který se dožívá vysokého věku, je stále silnější. Proto se člověk snaží zachovat, co náleží minulosti, protože i&#160;on má za sebou minulost, která se už příliš nehodí do čerstvé přítomnosti všech těch, kdo vyrůstají kolem něho. Proto jsme tady zřídili ústav na starožitný nábytek, který vyrváváme z&#160;pařátů zániku, sestavujeme, čistíme, leštíme, pokoušíme se zútulnit.“</p>
			<p class="MLP_text ParaOverride-1">Ocitl jsem se tedy v&#160;truhlářství a&#160;tam zrovna pracovali na desce stolu, která, jak řekl můj společník, pocházela ze šestnáctého století. Byla vykládána dřevy rozličných, ale přirozených barev. Jen tam kde se vyskytovaly zelené listy, byla ze dřeva zeleně mořeného. Deska měla kolem dokola obrubu z&#160;všelijak se prostupujících a&#160;vinoucích válečků, větévek s&#160;listy a&#160;ovocem. Vnitřní plocha, oddělená od obru­by pentlemi z&#160;červeného růžového dřeva, na podkladě z&#160;hnědavě bílého javoru ukazovala sbírku hudebních nástrojů. Nebyly ovšem vloženy do desky podle své skutečné velikosti. Housle byly mnohem menší než mandolína, buben a&#160;dudy byly stejně velké, a&#160;mezi těmi dvěma probleskovala flétna jak nějaký tkalcovský stav. Ale jednotlivě mi ty věci připadaly velmi hezké a&#160;mandolína byla tak ryzí a&#160;líbezná, jak jsem něco takového neviděl hezčí ani na starých otcových olejomalbách. Jeden dělník vyřezával cosi z&#160;javoru, z&#160;buku, ze santalového a&#160;z&#160;ebenového dřeva, z&#160;turecké lísky a&#160;z&#160;růžového dřeva, aby ve své menší podobě všechno to mohlo řádně vyschnout. Jiný vyjímal z&#160;desky vadné díly a&#160;vyrovnával dno, aby se nové součásti mohly do desky vsadit tak, jak je třeba. Třetí z&#160;břevna javoru vyřezával a&#160;hobloval nohy a&#160;čtvrtý se zabýval tím, že podle vyobrazení stolové desky vyvedeného v&#160;barvách z&#160;hromady rozmanitých dřev, která ležela vedle něho, vybíral taková, jaká by nejvíce ladila s&#160;barvami na náčrtu. Můj společník mi řekl, že se kostra a&#160;nohy stolu ztratily a&#160;musí se vyrobit znovu.</p>
			<p class="MLP_text ParaOverride-1">Zeptal jsem se, jak se to dělá, aby se nové části hodily k&#160;už existujícím.</p>
			<p class="MLP_text ParaOverride-1">Odpověděl: „Vyrobili jsme náčrt, který přibližně znázorňuje, jak asi nohy a&#160;kostra vypadaly.“</p>
			<p class="MLP_text ParaOverride-1">Na mou další otázku, jak se to může vědět, odpověděl: „Tyhle věci tak jako téměř veškeré, co jsou nějak významnější, mají svou historii, a&#160;z&#160;té historie se dá složit jejich vzezření a&#160;stavba. V&#160;průběhu let se podoba nábytku vždy střídala za novou, a&#160;pokud se člověk soustředí na sled těchhle podob, lze z&#160;daného celku usuzovat na ztracené části a&#160;z&#160;nalezených částí dospívat k&#160;celku. Vytvořili jsme několik náčrtů, a&#160;na každém z&#160;nich byla vyobrazena deska stolu, a&#160;takto jsme se víc a&#160;více blížili tomu, jak je ta věc se vší pravděpodobností utvořena. Nakonec jsme se přidrželi náčrtu, který nám připadal jako nejméně odporující skutečnosti.“</p>
			<p class="MLP_text ParaOverride-1">Na dotaz, zda má pro svůj ústav pořád práci, odpověděl: „Ne­vznikl hned takový, jaký ho tu vidíte. Zpočátku se projevila velká obliba starých věcí a&#160;lecčehos po prapředcích, a&#160;jak obliba rostla, postupně se tu hromadily věci, které čekaly na svou restituci. Zprvu se zkoušela různá vylepšení hned tak, hned zas onak, a&#160;pracovalo se na nich. Mnohokrát se došlo na scestí. Mezitím počet shromážděných věcí rostl a&#160;rostl a&#160;nasvědčoval tomu, že v&#160;budoucnu povstane takový ústav. Když vešlo ve známost, že nakupuji starožitné věci, přinášeli mi je lidé anebo mi označovali místa, kde se případně najdou. A&#160;také se s&#160;námi tu a&#160;tam spojovali lidé, kteří se zaměřovali na starověké věci, psali nám o&#160;nich a&#160;posílali i&#160;náčrty. Tak se náš okruh stále rozšiřoval. Nevhodná vylepšení z&#160;dřívější doby byla podnětem k&#160;nové práci, a&#160;ježto jsme zpočátku pověřovali lidi prací i&#160;na různých místech a&#160;zhusta byli nuceni místa rovněž měnit, než jsme se usadili tady, čas se tak a&#160;onak vlekl a&#160;věcí ke zpracování přibývalo. Konečně jsme připadli také na myšlenku zhotovovat věci nové. Připadli jsme na ni díky věcem starým, které se nám neustále dostávaly do rukou. Ale ty nové věci se nevyráběly v&#160;podobě, v&#160;jaké jsou nyní běžné, nýbrž tak, jak jsme je považovali my za krásné. Učili jsme se na starých předmětech; ale nenapodobovali jsme je, tak jak se tu a&#160;tam ještě ve stavitelství děje, kdy se v&#160;tom a&#160;onom stylu, například v&#160;takřečeném gotickém, kopírují celé stavby. My jsme se snažili zhotovovat samostatné věci pro nynější dobu, tak aby bylo nevtíravé zřejmé, že jsme se poučili na dobách minulých. Přece i&#160;naši předchůdci čerpali od svých otců, a&#160;ti zase od svých a&#160;tak dále, až se dospěje k&#160;málo významným počátkům, k&#160;jakýmsi dětským střevíčkům. Všude však nejpodstatnějšími učiteli byly výtvory přírody.“</p>
			<p class="MLP_text ParaOverride-1">„Jsou ty nově zhotovené věci i&#160;ve vašem domě?“ zeptal jsem se. </p>
			<p class="MLP_text ParaOverride-1">„Nic významného,“ odpověděl, „něco je rozptýleno po různých končinách zdejšího kraje, něco je shromážděno jinde než v&#160;tomto domě. Máte-li chuť poznat takové věci, anebo snad ji pojmete v&#160;budoucnu, a&#160;cesta vás zase jednou povede tudy, nebude těžké dovést vás na místa, kde budete moci vidět některé z&#160;našich nejlepších věcí.“</p>
			<p class="MLP_text ParaOverride-1">„Člověk se ubírá nejrozličnějšími cestami,“ opáčil jsem, „a kdo ví, jestli cesta, která mě kvůli jedné bouřce zavedla sem nahoru k&#160;vám, nebyla cestou velice dobrou a&#160;zda se jí nedám ještě někdy znovu.“</p>
			<p class="MLP_text ParaOverride-1">„To jste řekl něco velice pravdivého,“ odpověděl, „cesty lidské jsou velmi rozličné. Jak je ten výrok významný, to si zplna uvědomíte, teprve až budete starší.“</p>
			<p class="MLP_text ParaOverride-1">„A&#160;vy jste zbudoval tohle stavení výhradně pro účely truhlárny?“ ptal jsem se dál.</p>
			<p class="MLP_text ParaOverride-1">„Ano,“ odpověděl můj hostitel, „zbudovali jsme je výhradně pro tyto účely. Ale vzniklo teprve o&#160;hodně později než obytný dům. Když už jsme byli tak daleko, že jsme věci dávali vyrábět v&#160;domě, byl takový krok, zbudovat si pro něco takového vlastní dílnu, docela snadný. Stavba tohohle domu ale zdaleka nebyla tím nejtěžším, daleko těžší bylo najít lidi. Měl jsem několik truhlářů, a&#160;musel jsem je propustit. Sám jsem se postupně učil a&#160;tady se mi stavěly na odpor umíněnost, svévole i&#160;původ. Posléze jsem vzal ty lidi, kteří nebyli truhláři a&#160;měli se všechno naučit teprve tady. Ale i&#160;oni měli jako ti dřívější v&#160;sobě hřích, který v&#160;pracujících vrstvách a&#160;i v&#160;jiných je velice častý, hřích spokojenosti s&#160;výsledkem anebo hřích bezstarostnosti, který neustále říká: ‚To je taky dobré,‘ a&#160;který jakoukoli větší obezřetnost považuje za zbytečnou. Tenhle hřích existuje u&#160;nejnevýznamnějších i&#160;u&#160;nejdůležitějších věcí života, a&#160;v&#160;dřívější době jsem se s&#160;ním často potkával. Mám za to, že ten napáchal nejvíce zla. Leckterý život se jeho přičiněním vytratil, nejeden další, i&#160;když třeba nezanikl, byl posléze nešťastný anebo neplodný. Díla, jaká by byla jinak vznikla, zmařil, a&#160;umění a&#160;všechno, co s&#160;ním souvisí, by s&#160;ním nebylo vůbec možné. Jen lidé ve svém oboru zcela výteční ten hřích v&#160;sobě zhola nemají a&#160;z&#160;nich pak jsou umělci, literáti, učenci, státníci a&#160;velcí vojevůdci. Ale to odbočuji od toho svého. V&#160;naší truhlárně hřích jenom způsoboval, že jsme nedospívali k&#160;ničemu podstatnému. Konečně jsem našel člověka, který neodcházel hned od práce, když jsem na něj útočil; ale vnitřně asi byl dost často rozezlený a&#160;žehral na tu umíněnost. Když se obě strany snažily, dařilo se. Na působivosti nabývala díla, v&#160;nichž se usilovalo o&#160;přesnost a&#160;o&#160;účelnost, a&#160;lehkost, a&#160;taková se brala za vodítko. Stále víc se chápala krása tvaru a&#160;lehkosti a&#160;jemnosti se dávala přednost před tíhou a&#160;drsností. Vybíral pomocníky a&#160;vzdělával je ve svém smyslu. Ti nadaní se záhy pod­dali. Přibrala se chemie a&#160;jiné přírodní vědy, a&#160;usilovalo se o&#160;to, hníst mysl četbou krásných knih.“</p>
			<p class="MLP_text ParaOverride-1">Dořekl to a&#160;přikročil k&#160;muži, který se zabýval vybíráním vhodného dřeva podle plánu, který měl ležet před sebou na desce stolu, a&#160;řekl: „Budete, Eustachu, tak laskav a&#160;ukážete nám některé náčrty?“ Mladík, kterému patřila tahle otázka, vstal od své práce a&#160;projevil se jako klidná laskavá bytost. Odložil zelenou plátěnou zástěru, kterou měl vpředu uvázanou, a&#160;od místa, kde pracoval, přešel k&#160;nám. Vedle tohoto jeho místa byly ve stěně skleněné dveře, za nimiž bylo napjato zřasené zelené hedvábí. Ty dveře otevřel a&#160;dovedl nás do přívětivého pokoje. Ten pokoj měl umně vykládanou podlahu a&#160;bylo v&#160;něm několik širokých hladkých stolů. Ze zásuvky jednoho takového stolu vyňal ten člověk velké desky s&#160;náčrty, otevřel je a&#160;rozložil na stole. Uviděl jsem, že náčrty vyňal kvůli mně, abych si je prohlédl, a&#160;jednotlivé listy také proto obracel pomalu. Byly to kresby samých staveb, dílem celých, dílem jejich částí. Byly provedeny, jak se praví, v&#160;perspektivě i&#160;v&#160;půdorysu, v&#160;podélných i&#160;příčných řezech. Ježto jsem se sám jistou dobu zabýval kreslením, i&#160;když věcí jiných, byl jsem u&#160;těchhle listů víc doma než u&#160;starého nábytku. Když jsem kreslil rostliny a&#160;kameny, vždycky jsem se snažil o&#160;co největší přesnost a&#160;usiloval jsem o&#160;to, černou tužkou vystihnout jejich podstatu tak, aby se daly poznat podle druhu a&#160;rodu. Ovšem kresby, co jsem měl před sebou, byly náčrty staveb. Já stavby nikdy nekreslil, vlastně jsem si je nikdy pořádně neprohlížel. Ale na druhé straně čáry, které se tu vyskytovaly, patřily velkým tělesům, vrstveným substancím a&#160;rozlehlým plochám, jaké se objevovaly i&#160;v&#160;mém případě u&#160;skal a&#160;u&#160;hor anebo to byly lehounké křivky ozdob, tak jak je v&#160;mém případě skýtaly rostliny. Koneckonců přece všechny stavby vznikly z&#160;předmětů přírody, ty jim byly vzorem, třeba ze skalisek anebo ze skalních hrotů, anebo dokonce i&#160;z&#160;jedlí, ze smrků nebo z&#160;jiných stromů. Prohlížel jsem si tedy ty kresby velice bedlivě a&#160;díval se na ně z&#160;hlediska věrnosti a&#160;výstižnosti. Když jsem je všechny prolistoval, znovu jsem je otočil na začátek a&#160;ještě jednou jsem se podíval na každý jednotlivý list.</p>
			<p class="MLP_text ParaOverride-1">Kresby byly všechny provedeny černou tužkou. Bylo naznačeno světlo i&#160;stín a&#160;trasování bylo zesílené anebo zmírněné, aby se znázornila nejenom fyzická stránka věcí, ale i&#160;takzvaná vzdušná perspektiva. Na některých listech byly použity vodové barvy, buď aby se jen charakterizovala ta a&#160;ona místa, která měla zvláště výraznou anebo osobitou barvu, jako třeba tam, kde se zeleň rostlin nápadně odrážela od zdiva, z&#160;něhož pučely, anebo kde některá substance vlivem slunce anebo vody nabyla neobvyklé barvy, jako například na některých kamenech, které působením vody byly posléze nahnědlé, ba téměř červené; anebo se použily barvy k&#160;tomu, aby dodaly celku jistý odstín opravdovosti a&#160;souladu; anebo konečně byla to jednotlivá velice malá místa opatřená barvami, téměř barevným tiskem, jak se odborně říká, aby se plochy anebo tělesa anebo celé úseky v&#160;prostoru zatlačily do pozadí. Vždy však tu barvy byly v&#160;poloze do té míry podřazené, aby se kresby neměnily v&#160;malbu, aby stále byly pouhými kresbami, které se barvou pouze zvýrazní. Znal jsem tento postup velmi dobře a&#160;sám jsem ho často použil.</p>
			<p class="MLP_text ParaOverride-1">Pokud jde o&#160;hodnotu kreseb, ta mi připadala dost značná. Ruku, která je zhotovila, měl jsem za cvičenou; soudil jsem tak podle toho, že na těch mnoha kresbách nebyl patrný žádný pokrok, ten že se udál už v&#160;době před těmi kresbami a&#160;tady se pouze už uplatnil. Čáry byly čisté a&#160;jisté, takzvaná lineární perspektiva, pokud jsem to mohl svýma očima posoudit&#160;– protože nějaké matematické zkoumání jsem tu použít nemohl –, byla správná, tužku autor dobře ovládal a&#160;tímhle neokázalým kreslícím nástrojem se vystihl dům i&#160;prostředí ho obklopující, tělesa kolem něho v&#160;něm se zřetelně vylupovala z&#160;okolí. Tam kde barva předpokládala jakousi skutečnost, byla uplatněna věcně a&#160;uměřeně, a&#160;s&#160;něčím takovým, jak jsem věděl ze zkušenosti, lze se střetnout jen málokdy, aby se totiž věci mohly mít za věci, a&#160;ne za nějaká zbarvení. Tak je tomu zvláště u&#160;objektů, které mají méně výrazné barvy, jako u&#160;kamenů, u&#160;zdí a&#160;tak podobně, kdežto věci barev zřejmých se pojednávají snadněji, jako květiny, motýli i&#160;hodně ptáků.</p>
			<p class="MLP_text ParaOverride-1">Zejména mě však při prohlížení těch kreseb napadlo jedno. U&#160;stavebních ozdob, které se vytvářejí podle objektů přírody, podle rostlin anebo i&#160;podle zvířat, vyskytovaly se povážlivé chyby, ba vyskytly se tu i&#160;věci nemožné, jakých se nedopustí snad ani začátečník, pokud si rostlinu pořádně prohlédne. U&#160;docela stejných ozdob na jiných stavbách v&#160;případě jiných náčrtů se takové chyby neobjevovaly, ozdoby, pokud šlo o&#160;jejich vzory v&#160;přírodě, byly napodobeny správně. Když jsem já kreslil, začasté jsem si prohlížel otcovy obrazy a&#160;na nich, i&#160;na těch, které jsem považoval za velice dobré, jsem nacházel podobné chyby. Ježto otcovy obrazy byly ze starých dob, a&#160;tyhle kresby znázorňovaly i&#160;staré stavby, usuzoval jsem, že možná jsou skici skutečných staveb a&#160;že chyby v&#160;ozdobách na kresbách jsou chybami na skutečných ozdobách při budování staveb a&#160;že ozdoby, jejichž kresby byly bezchybné, rovněž na těch a&#160;oněch stavbách neměly chyby. Právě touhle okolností kresby v&#160;mých očích ještě získaly, ježto zrovna tím prokázaly svou velkou autentičnost.</p>
			<p class="MLP_text ParaOverride-1">A&#160;když jsem si prohlížel ty kresby, napadlo mě cosi zvláštního. Nikdy jsem neviděl pohromadě tolik nákresů staveb, ježto jsem sám stavbám ani nevěnoval nijakou pozornost. A&#160;jak jsem viděl všechno to listoví, ty propletence, ty klikatiny, ty závity ve velkém sledu, připadaly mi do jisté míry jako věci přírody, asi tak jako rostlinný svět s&#160;živočichy, kteří k&#160;němu přísluší. Pomyslel jsem si, že by je člověk mohl učinit předmětem pozorování a&#160;zkoumání tak jako skutečné rostliny a&#160;další výdobytky matky země, i&#160;když tady jsou jenom jakýmsi kamenným světem. Nikdy jsem tohle nevzal pořádně v&#160;úvahu, i&#160;když tu a&#160;tam jsem na některém kostele anebo na jiné budově viděl kamenný stvol nebo růži nebo vrchol bodláku nebo tělo nějakého sloupu anebo mřížování některých dveří. Umiňoval jsem si, že si tyhle věci budu prohlížet podrobněji.</p>
			<p class="MLP_text ParaOverride-1">„Tyhle nákresy jsou vesměs vyobrazení skutečných staveb, které se vyskytují v&#160;našem kraji,“ řekl můj společník. „Postupně jsme je všechny shromáždili. Nechybí tu jediná stavba v&#160;našem kraji, která je krásná buď jako celek, anebo v&#160;některých svých částech. Stávalo se totiž i&#160;tady v&#160;kraji tak jako všude jinde, že se k&#160;částem starých chrámů anebo jiných děl, která nebyla dohotovena, budovaly nové přístavby ve zcela jiném slohu, takže povstávaly stavby, které byly vytvořeny v&#160;rozličných stylech a&#160;jsou dílem krásné, dílem ohyzdné. Kostelíky v&#160;tomhle kraji, které vznikly na různých místech v&#160;naší době, jsme do naší sbírky nepojali.“</p>
			<p class="MLP_text ParaOverride-1">„Kdo zhotovil tyhle nákresy?“ zeptal jsem se.</p>
			<p class="MLP_text ParaOverride-1">„Kreslíř stojí před vámi,“ odpověděl můj společník a&#160;ukázal na mladíka.</p>
			<p class="MLP_text ParaOverride-1">Podíval jsem se na toho muže a&#160;objevil se mu na tváři slabý ru­měnec.</p>
			<p class="MLP_text ParaOverride-1">„Mistr postupně zajel do všech částí kraje,“ dál řekl můj hostitel, „a kreslil si všechny stavební objekty, které se mu líbily. Ty skici si ve svém sešitě přivezl domů a&#160;pak je na jednotlivých listech provedl načisto. Krom kreseb stavebních objektů máme i&#160;nákresy jejich vnitřního vybavení. Buď tak laskav a&#160;ukaž i&#160;tyhlety desky, Eustachu.“</p>
			<p class="MLP_text ParaOverride-1">Mladík desky, které jsme si předtím prohlíželi, složil a&#160;zasunul do příhrady. Pak z&#160;jiné vyňal další, položil je přede mne a&#160;řekl: „Tady jsou kostelní věci.“</p>
			<p class="MLP_text ParaOverride-1">Díval jsem se v&#160;deskách, které přede mnou rozevřel, na kresby, tak jak jsem se předtím díval na kresby staveb. Byly to náčrty oltářů, kanovnických křesel, kazatelen, monstrancí, křtitelnic, balustrád na kůru, židlí, jednotlivých soch, malovaných oken a&#160;dalších věcí, které se v&#160;kostelech vyskytují. Byly tak jako kresby stavebních objek­tů provedeny černou tužkou anebo dílem černou tužkou, dílem v&#160;barvách. Pokud jsem se předtím zrovna zabral do těchhle věcí, teď jsem se do nich zahloubal ještě víc. Byly ještě rozmanitější a&#160;pro oko vábivější než stavby. Každý list jsem si zvlášť prohlížel a&#160;do nejednoho jsem se zahleděl ještě jednou, poté co jsem ho už odložil. Když jsem byl hotov s&#160;těmihle deskami, mistr přede mne položil další a&#160;řekl: „Tady jsou světské objekty.“</p>
			<p class="MLP_text ParaOverride-1">V&#160;deskách byly kresby velmi rozličných kusů nábytku a&#160;zařízení, jaká se vyskytují v&#160;bytech, v&#160;hradech, v&#160;klášterech a&#160;podobně, byla v&#160;nich vyobrazení různých obkladů, celých pokojových stropů, obrub oken a&#160;dveří, ba vykládaných podlah. U&#160;světských objektů pracovali barvami daleko víc než u&#160;církevních a&#160;než u&#160;staveb; u&#160;bytových zařízení totiž barva velmi často je podstatnou součástí jejich vnější podoby, zvláště jsou-li vykládána dřevem rozličné barvy. Našel jsem v&#160;téhle sbírce nákresů vyobrazení objektů, jaké jsem viděl v&#160;obydlí mého hostitele. Tak se tu vyskytoval sekretář a&#160;velká skříň na šaty. I&#160;stůl, na němž se ještě pracovalo v&#160;truhlárně, už tu byl hotový před námi na papíře. Tady jsem podotkl, že zřetelně a&#160;výrazně je vypodobněna jenom deska, stojan a&#160;nohy už tak ne, ty že jsou pojednány téměř jakoby stínově. Poznal jsem, že takhle se má označovat to, co je u&#160;nábytku nově přidáno. Tenhle způsob se mi nadmíru líbil.</p>
			<p class="MLP_text ParaOverride-1">„Kostelní nábytek našeho kraje tahle sbírka obsahuje skoro všechen,“ řekl můj hostitel, „přinejmenším asi nechybí nic podstatného. U&#160;světského nábytku se to už tolik říci nedá, ježto se těžko může vědět, co je roztroušeno tady a&#160;onde po kraji.“</p>
			<p class="MLP_text ParaOverride-1">Když jsem si prohlédl i&#160;tyhle desky, řekl můj společník: „Tyhle kresby jsou vyobrazeními samých skutečných objektů, které se k&#160;nám dostaly v&#160;dřívější době, také jsme si ale nezávisle pořídili nákresy znázorňující nábytek anebo menší objekty. </p>
			<p class="MLP_text ParaOverride-1">Ukaž nám i&#160;ty, mistře.“</p>
			<p class="MLP_text ParaOverride-1">Mladík položil desky na stůl.</p>
			<p class="MLP_text ParaOverride-1">Byly obsažnější než všechny dřívější a&#160;obsahovaly nejen úplné znázornění celých objektů, ale i&#160;jejich příčné a&#160;podélné řezy a&#160;jejich půdorysy. Byla to vyobrazení různých kusů nábytku, pak obložení, podlah, stropů v&#160;pokojích, výklenků a&#160;konečně i&#160;stavebních objektů, schodišť a&#160;bočních kaplí. Pouštěli se tu do díla s&#160;velkou skepsí a&#160;svědomitě; nejedna kresba existovala čtyřikrát, ba pětkrát a&#160;pokaždé změněná a&#160;vylepšená. Ty poslední byly vyhotovené vždy v&#160;barvách, a&#160;to zvlášť zřetelných, pokud se objekty měly postavit ze dřeva anebo z&#160;mramoru. Zeptal jsem se, jestli některé z&#160;těchhle věcí se opravdu vyrobily.</p>
			<p class="MLP_text ParaOverride-1">„Samozřejmě,“ odpověděl můj společník, „k čemu by se jinak vytvářelo tolik kreseb? Všechny objekty, které jste viděl ve vícero nákresech a&#160;jejichž poslední kresba je vyhotovena v&#160;barvách, byly uvedeny ve skutek. Tyhle kresby jsou plány a&#160;předlohy k&#160;novému nábytku a&#160;zařízení, před jehož zhotovováním jsme se octli. Jestli se snad jednou dostanete na místo, o&#160;němž jsem vám říkal, že se ho na něm vyskytuje několik, uvidíte tam nejenom leccos z&#160;toho, co je tu nakresleno, ale i&#160;to, co k&#160;nim patří a&#160;vytváří s&#160;nimi jeden celek.“</p>
			<p class="MLP_text ParaOverride-1">„Když si člověk prohlíží tyhle nákresy,“ řekl jsem, „a když se dívá na jiné, které jsem viděl už dřív, napadá ho, že stavby jisté doby a&#160;nábytek a&#160;zařízení, která by měla být v&#160;takových stavbách, tvoří jednotu, kterou nelze rozbít.“</p>
			<p class="MLP_text ParaOverride-1">„No ovšemže tvoří takovou jednotu,“ opáčil, „ten nábytek a&#160;to zařízení jsou příbuzní stavitelství, jacísi jejich vnuci anebo pravnuci, a&#160;povstali z&#160;nich. Tohleto je pravdivé tak, jako že i&#160;dnešní náš nábytek a&#160;zařízení patří do našeho dnešního stavitelství. Naše pokoje jsou téměř jak duté kostky anebo jako bedny a&#160;k&#160;těm se hodí zařízení a&#160;nábytek pravých úhlů a&#160;rovných ploch. Má tedy svůj důvod, když daleko krásnější starožitný nábytek v&#160;našich bytech na leckteré lidi působí nepříjemným dojmem, je v&#160;rozporu s&#160;takovým bytem; ale takoví lidé nemají pravdu, když jim připadá nehezký ten nábytek, nehezký je byt, a&#160;ten by se měl změnit. Proto je podobný nábytek a&#160;zařízení pořád nejhezčí v&#160;zámcích a&#160;ve starobylých stavbách, tam totiž se ocitá v&#160;prostředí jemu podobném. My jsme z&#160;tohoto vztahu měli svůj užitek, ze svých nákresů staveb jsme se leccos naučili k&#160;sestavování našeho nábytku a&#160;zařízení, to jsme pak prostě vytvářeli podle nich.“</p>
			<p class="MLP_text ParaOverride-1">„Když má člověk před sebou tolik těchhle věcí v&#160;tolika vyobrazeních, tak jak jsme je tu měli teď my,“ řekl jsem, „pak člověk nemůže jinak než se poddávat silným pocitům, jaké vyvolávají.“</p>
			<p class="MLP_text ParaOverride-1">„Před námi žili lidé velmi hloubaví,“ opáčil hostitel, „ne vždy si tohohle kdo všímal, teprve teď se to začíná tak trochu uznávat. Nevím, jestli tomu, co pociťuji, mám říkat pohnutí, anebo zármutek, pomyslím-li na to, že naši dávní předkové svá největší a&#160;nejobsáhlejší díla nedokončili. Dojista spoléhali na to, že cit pro krásu je neskonalý, když byli přesvědčeni, že potomci dál budou budovat to, co oni započali. Jejich nehotové kostely se v&#160;naší době tyčí jako nějací cizinci. Už jsme je nevnímali anebo jsme je znetvořili ohyzdnými patvary. Chtěl bych být mladý, až nadejde čas, kdy v&#160;naší vlasti cit pro tyhle počátky zesílí tak, že sesbírá prostředky, aby se v&#160;těch začátcích dál pokračovalo. Prostředky jsou, jenom se vynakládají na něco jiného, tak jako se tyhle stavby nechaly nedokončené nikoliv z&#160;nedostatku prostředků, nýbrž z&#160;důvodů jiných.“</p>
			<p class="MLP_text ParaOverride-1">Když to dořekl, prohlásil jsem, že v&#160;téhle věci, jíž se dotkl, ne­jsem tak informován; ale ve věci jiné bych snad něco říci mohl, totiž stran oněch nákresů. „Po dost dlouhou dobu jsem si kreslil rostliny, kameny, živočichy a&#160;jiné věci, hodně jsem se pocvičil, a&#160;tedy bych se snad mohl odvážit nějakého toho úsudku. Tyhle kresby mi čistotou linií, správností perspektivy, umným situováním každé části toho kterého tělesa a&#160;příhodným užitím barev připadají přímo skvělé a&#160;všechno mě nutí, abych to řekl.“</p>
			<p class="MLP_text ParaOverride-1">Mistr na tu chválu neřekl nic, sklopil pohled k&#160;zemi, můj hostitel však zřejmě sdílel můj úsudek.</p>
			<p class="MLP_text ParaOverride-1">Pokynul mistrovi, aby zavázal desky a&#160;uložil je do příhrady, a&#160;to se také stalo.</p>
			<p class="MLP_text ParaOverride-1">Z&#160;téhle místnosti jsme se vydali do dalších prostor truhlářského domu. Když jsme překračovali práh, pomyslel jsem si, že vzdor otco­vým sbírkám, a&#160;ty mě obklopovaly celý život, jsem vlastně pronikl do starožitných objektů jen málo a&#160;musím se o&#160;nich toho dost učit.</p>
			<p class="MLP_text ParaOverride-1">Z&#160;pokoje s&#160;kresbami jsme šli do mistrova obývacího pokoje, v&#160;němž vedle obvyklého nábytku byly rovněž stoly na nákresy a&#160;malířské stojany. Pokoj byl zařízen stejně přívětivě jako pokoj s&#160;kresbami.</p>
			<p class="MLP_text ParaOverride-1">Zašli jsme i&#160;do pokojů pomocníků a&#160;pak vkročili do vedlejších místností. To byly prostory, jaké jsou potřeba na věci, jež si takové zařízení vyžaduje. Nejznamenitější byla sušárna, ta byla umístěna za truhlárnou a&#160;z&#160;ní se dalo dojít do dolního a&#160;do horního úseku. Účelem sušárny bylo, aby se v&#160;ní všechny druhy dřeva, které se tu zpracovávalo, vysušily do takového stavu, jaký je u&#160;nábytku potřeba, aby posléze nenastala taková nebo onaká uškození. V&#160;dolním prostoru se uchovávaly větší kusy dřeva, v&#160;horním menší a&#160;jemnější. Viděl jsem, nakolik vážně se to myslí s&#160;provozem téhle továrničky, když ji tu zakládali; našel jsem totiž v&#160;sušárně nejenom obrovskou zásobu dřeva, ale i&#160;téměř všechny druhy dřeva domácího i&#160;zahraničního. Tady jsem v&#160;době svých přírodovědných snah nabyl jistých znalostí. Krom toho se dřevo téměř průběžně opracovávalo přibližně i&#160;prozatímně do tvaru, do něhož se mělo posléze zpracovat definitivně, aby takhle vyschlo a&#160;už bylo v&#160;konečném stavu. Můj společník mi ukázal rozmanité nádoby a&#160;obecně mi vysvětlil, co je v&#160;nich.</p>
			<p class="MLP_text ParaOverride-1">V&#160;dolním prostoru jsem viděl modřínové dřevo spojené do velikánských, podivuhodných tvarů, do jakýchsi štíhlých konstrukcí, rámů a&#160;tomu podobně, a&#160;zeptal jsem se, ježto jsem si tohle nedovedl vysvětlit, jaký mají význam.</p>
			<p class="MLP_text ParaOverride-1">„V&#160;našem kraji,“ odpověděl mi můj společník, „je několik vyřezávaných oltářů. Všechny jsou zhotoveny z&#160;lipového dřeva a&#160;některé značně krásné. Pocházejí z&#160;velmi raných dob, tak mezi třináctým a&#160;patnáctým stoletím, a&#160;jsou to oltáře s&#160;bočními křídly, otevřené vypadají jako monstrance. Jsou zčásti hodně poškozené a&#160;hrozí, že za kratší nebo delší dobu podlehnou zkáze. Jeden jsme na mé náklady opravili a&#160;teď pracujeme na druhém. Dřevěné konstrukce, na něž jste se ptal, jsou základy, na něž se musí upevňovat ozdoby. Ty jsou ještě poměrně zachovalé, ale jejich základy už velmi ztrouchnivěly, a&#160;proto musíme zhotovit nové, a&#160;tady k&#160;nim vidíte i osnovy.“</p>
			<p class="MLP_text ParaOverride-1">„A&#160;dovolili vám, abyste v&#160;kostele přestavovali oltář?“ zeptal jsem se.</p>
			<p class="MLP_text ParaOverride-1">„Dovolili nám to teprve po mnoha svízelích,“ odpověděl můj společník, „ale nad těmi svízeli jsme vyhráli. Setkávali jsme se zejména s&#160;nedůvěrou v&#160;naše znalosti a&#160;schopnosti, a&#160;v&#160;tom byl kus pravdy. Kam bychom došli, kdybychom na daných dílech prováděli nějaké zbrklé změny. To bychom také mohli znetvořit anebo i&#160;zničit věci nanejvýš významné. Museli jsme udat, co hodláme změnit anebo přidat a&#160;jak to a&#160;ono bude po přestavění vypadat. Teprve až jsme vyložili, že na stávajících soustavách nehodláme nic měnit, že jediná ozdoba nepřijde na jiné místo, že jedinou sochu nezměníme ani v&#160;obličeji, ani na rukou anebo na řasení obleku, nýbrž že pouze hodláme věci už existující zachovat v&#160;jejich nynější podobě, tak aby se dál nerozpadaly, že látku, která utrpěla, hodláme nahradit stejnou látkou, aby celek byl nadále takový, jaký je, že tam, kde je třeba něco doplnit, dodáme pouze to nejnepatrnější, to, co je svým tvarem známo jako cosi dokonale stejnorodého a&#160;dá se zhotovit ve stejnosti neméně dokonalé jako to, co už existuje, a&#160;také až jsme vyhotovili nákres v&#160;barvách, který znázorňoval, jak bude vypadat oltář vyčištěný a&#160;opravený, a&#160;konečně až jsme podle našeho záměru opravili dřevořezby menšího rozsahu, jednotlivé sochy a&#160;podobně, svolili, abychom se dali do díla. O&#160;překážkách, které nevycházely od vrchnosti, o&#160;podezírání a&#160;o&#160;podobných příhodách nemluvím, o&#160;těch jsem se také dovídal jen málo.“</p>
			<p class="MLP_text ParaOverride-1">„To jste se podjali zdlouhavého a&#160;jsem přesvědčen, že významného díla,“ řekl jsem.</p>
			<p class="MLP_text ParaOverride-1">„Ta práce trvala několik let,“ opáčil můj hostitel, „a co se významnosti týče, nikdo se víc nezanášel pochybnostmi, jestli máme nezbytné odborné znalosti, než právě my. Proto také jsme nezměnili na díle nic podstatného. Ani tam, kde se zřetelně prokázalo, že části oltáře časem kdosi seskupil jinak, než tomu asi bylo původně, nechali jsme věci tak, jak jsme je nalezli. Pouze jsme všechny výtvory zbavili špíny a&#160;přemaleb vápnem, upevnili jsme, co bylo rozpadlé na plátky a&#160;co se uvolnilo, doplnili jsme, čeho se nedostávalo, jak jsem už řekl, tam kde byl tvar beze zbytku znám, všechno, co vyhryzal červotoč, jsme dřevem zas doplnili, za pomoci vyzkoušeného prostředku jsme zajistili, aby tahle zvířátka už v&#160;budoucnu nic neponičila, a&#160;nakonec jsme celý oltář, když byl hotov, nalakovali hodně nevýrazným nátěrem. Jednou nadejde doba, kdy stát lidi dokonale znalé věci shromáždí v&#160;úřadě, který se podejme opravování starých uměleckých děl, bude podněcovat jejich uspořádání v&#160;původním smyslu a&#160;pro budoucí časy zabraňovat jejich hyzdění; protože tak jako se dovoluje, abychom konali my, ačkoliv my bychom také byli schopni zohyzdit to i&#160;ono, možná se stejně tak dovolí v&#160;budoucnu, aby konali i&#160;jiní, kteří nebudou tak plni skepse anebo ve svém horlivém zaujetí pro krásno budou si počínat podle svého a&#160;zničí to, co jsme podědili.“</p>
			<p class="MLP_text ParaOverride-1">„A&#160;myslíte, že zákon, který zakáže, aby se cokoliv kdy měnilo na podstatě toho a&#160;onoho objeveného uměleckého díla, bude moci na všechny časy zabránit jeho zhoubě a&#160;zničení?“ zeptal jsem se. </p>
			<p class="MLP_text ParaOverride-1">„To si nemyslím,“ opáčil; „protože může nastat doba, kdy se smysl pro umění tak oslabí, že samotný takový zákon zruší; ale díky takovému zákonu by bylo o&#160;něco takového postaráno na delší dobu a&#160;také lépe, než kdyby vůbec nebyl. Nejlepší ochranu uměleckým dílům předchozích dob by arci zaručil neustávající a&#160;neochabující smysl pro umění. Ale veškeré prostředky, i&#160;kdyby se používaly naprosto dokonale, by nakonec zánik toho kterého uměleckého díla zastavit nedokázaly; to totiž tkví v&#160;tom, že člověk nepřestává být činný a&#160;neustále ho cosi nutká všechno proměňovat, jakož i&#160;to, že jakákoliv látka je pomíjivá. Všechno, co existuje, ať je jakkoliv veliké a&#160;výtečné, trvá nějaký čas, splní jistý účel a&#160;zanikne. A&#160;tak se jednou na veškerá umělecká díla, která dnes ještě jsou, položí závoj věčného zapomnění, tak jak dnes spočívá na těch, která byla před těmi dnešními.“</p>
			<p class="MLP_text ParaOverride-1">„Pracujete na vytvoření druhého oltáře,“ řekl jsem, „protože jeden už jste dokončili: budete tvořit ještě další, kdyžtě říkáte, že jich je v&#160;kraji ještě několik?“</p>
			<p class="MLP_text ParaOverride-1">„Kdybych k&#160;něčemu takovému měl prostředky, udělal bych to,“ opáčil, „dokonce bych, být dost bohatý, dal dokončit započaté středověké stavby. Tak v&#160;Zeleném Luhu, těsně u&#160;hranice našeho kraje, stojí u&#160;městského farního kostela věž, která by v&#160;našem kraji byla nejkrásnější a&#160;nejvyšší, kdyby byla dokončena; jenže je hotová přibližně do dvou třetin výšky. Tuhle starou věž bych dal dokončit první. Až tu budete podruhé, zavedu vás do kostela, v&#160;němž se na náklady země rekonstruoval vyřezávaný oltář s&#160;bočními křídly, ten patří k&#160;nejvýznamnějším uměleckým dílům toho druhu, jaká se vůbec vyskytují.“</p>
			<p class="MLP_text ParaOverride-1">Když tohle řekl, vydali jsme se ze sušárny zpátky do pracovny. Můj společník cestou řekl: „Ježto se teď Eustach především zabývá tím, že dohotovuje díla, která se právě vytvářejí, vyučil svého bratra, který právě dospěl, a&#160;hlavně on teď obstarává kreslení. Právě nyní bude kreslit ozdoby, které se v&#160;našem kraji vyskytují na stavbách, na dílech ze dřeva anebo jinde a&#160;které na našich listech s&#160;vypodobněním větších děl dosud nemáme. Čekáme, že se zakrátko na několik dnů vrátí sem. Na těchto věcech by se mohla učit i&#160;přítomná doba, pokud se učit chce. Mohli bychom se poučit nejenom z&#160;věcí velkých, pokud uvažujeme o&#160;velkých věcech, které vytvořili naši předkové a&#160;také předkřesťanské národy mající výjimečný smysl pro umění, znovu přebývat v&#160;ušlechtilých budovách anebo být obklopeni ušlechtilým nábytkem, přinejmenším se modlit v&#160;krásných svatostáncích tak jako staří Řekové; mohli bychom se zdokonalovat i&#160;ve věcech drobných, povlaky v&#160;našich pokojích by mohly být krásnější, obyčejný nábytek, zařízení, džbány, mísy, svítilny, svícny, sekyry by bylo lze vytvářet krásnější, i&#160;kresby na látkách obleků a&#160;konečně i&#160;zdobení krásných kamenů u&#160;žen; mohlo by přijmout lehké tvary z&#160;minulosti, namísto toho aby tak jako dnes barbarskost kamenů utkvívala v&#160;barbarskosti zlata. Dáte mi za pravdu, když pomyslíte na nejednu kresbu křížů, růží, hvězd, kterou jste uviděl na našich listech se středověkými stavbami.“</p>
			<p class="MLP_text ParaOverride-1">Obdivoval jsem toho muže, který mi tu kráčel po boku ve zvláštním, ba nevkusném obleku a&#160;mluvil a&#160;mluvil.</p>
			<p class="MLP_text ParaOverride-1">„Přinejmenším by se bylo lze z&#160;takového úsilí naučit úctě k&#160;lidem, kteří žili před námi,“ mluvil dál, „namísto toho, abychom poslou­chali neustále povídání o&#160;našich pokrocích, jichž dosahujeme oproti nevědomosti našich předků, jak jsme na ně v&#160;dnešní době zvyklí. To veliké velebení toho a&#160;onoho nám až příliš často připomíná, jak chudí jsme na zkušenosti.“</p>
			<p class="MLP_text ParaOverride-1">Jak hovořil, došli jsme do dílny a&#160;rozloučili se s&#160;naším mistrem. Podal jsem mu ruku, přijal ji a&#160;srdečně mi jí potřásl tou svou. Když jsme vyšli z&#160;domu a&#160;já se rozhlédl, uviděl jsem oknem, jak si právě vzal svou zelenou zástěru a&#160;znovu si ji uvazuje. A&#160;také jsme znovu zaslechli hoblování a&#160;pilování, které poněkud umlklo, když jsme zašli do dílny.</p>
			<p class="MLP_text ParaOverride-1">Vkročili jsme na pěšinu mezi keři a&#160;znovu se octli u&#160;obytného domu.</p>
			<p class="MLP_text ParaOverride-1">„Teď už jste viděl veškeré mé obydlí,“ řekl můj hostitel.</p>
			<p class="MLP_text ParaOverride-1">„Ještě jsem neviděl kuchyni a&#160;sklep a&#160;jizby čeledi,“ opáčil jsem.</p>
			<p class="MLP_text ParaOverride-1">„Máte je vidět, chcete-li,“ řekl.</p>
			<p class="MLP_text ParaOverride-1">Svůj výrok vyslovený v&#160;žertu jsem zpátky nevzal a&#160;znovu jsme vešli do domu.</p>
			<p class="MLP_text ParaOverride-1">Uviděl jsem velikou klenutou kuchyni, velkou spíž, tři jizby pro sloužící, jednu pro někoho jako domovního dohližitele, pak umývárnu, pekařskou pec, sklep a&#160;komoru na ovoce. Jak jsem se domníval, všechno to bylo zařízeno čistě a&#160;účelně. Zahledl jsem v&#160;pilné práci děvečky, a&#160;setkali jsme se i&#160;s&#160;oním domovním dohližitelem v&#160;jeho běžné činnosti. Plochý jemný košík, z&#160;něhož můj ubytovatel předtím krmil ptactvo, spočíval ve zvláštním výklenku vedle dveří; to zřejmě bylo místo pro něj určené.</p>
			<p class="MLP_text ParaOverride-1">Z&#160;těchto místností jsme přešli do skleníku. V&#160;něm byla spousta rostlin, ponejvíce takové, které byly toho času obvyklé. Na stojanech byly kamélie s&#160;pěstěnými zelenými listy, pěnišníky, mezi nimi, jak mi říkal nápis, žluté, které jsem nikdy dosud neviděl, mnoho rozmanitých druhů azalek a&#160;zvláště množství novoholandských výpěstků. Z&#160;růží tu byla ve význačném počtu růže čajová, a&#160;ta právě kvetla. Ke skleníku přiléhal menší s&#160;ananasy. Na písčité pěšině u&#160;obou skleníků byly ve velkých květináčích citroníky a&#160;pomerančovníky. Starý zahradník měl vlasy ještě bělejší než jeho pán. Byl rovněž neobvykle oblečen, jen jsem u&#160;něho nemohl objevit, co je to neobvyklé. Všiml jsem si, že má na sobě hodně věcí čistě bílých, což ve spojení s&#160;jeho bílou zástěrou mi připomínalo spíše kuchaře než zahradníka.</p>
			<p class="MLP_text ParaOverride-1">Že úzká strana skleníku je zvnějšku pokryta růžemi tak jako jižní strana obytného domu, to jsem postřehl rovněž, ale nezapůsobilo to na mne nepříjemně.</p>
			<p class="MLP_text ParaOverride-1">Stará zahradníkova manželka, kterou jsme zastihli v&#160;jeho bytě, měla šaty stejně bílé jako její muž. K&#160;zahradníkovu obydlí přiléhaly komory pomocníků.</p>
			<p class="MLP_text ParaOverride-1">„Teď už jste viděl všechno,“ řekl můj hostitel, když jsme vyšli z&#160;oněch komor, „kromě hostinských pokojů, které vám ještě ukážu, pokud to budete požadovat, a&#160;bytu mého odchovance, kam teď ale vejít nemůžeme, protože bychom ho rušili v&#160;učení.“</p>
			<p class="MLP_text ParaOverride-1">„To necháme na později, já vám to připomenu,“ řekl jsem, „teď bych vás ale rád poprosil o&#160;jinou laskavost, ta mi leží na srdci víc.“</p>
			<p class="MLP_text ParaOverride-1">„A&#160;o&#160;jakou jde laskavost, co vám tak leží na srdci?“ zeptal se. </p>
			<p class="MLP_text ParaOverride-1">„Abyste mi konečně řekl,“ odpověděl jsem, „jak jste přišel k&#160;té tak rozhodné jistotě stran počasí.“</p>
			<p class="MLP_text ParaOverride-1">„To je přání naprosto oprávněné,“ opáčil, „a je o&#160;to oprávněnější, že váš názor na tu bouřku byl důvodem, proč jste se vydal vzhůru k&#160;našemu domu, a&#160;že náš spor o&#160;bouřku byl důvodem, proč jste tu pobyl déle. Ale pojďme k&#160;úlu a&#160;sedneme si na jednu z&#160;laviček pod jednu lípu. Cestou a&#160;pak na lavičce vám vyložím tu věc.“ </p>
			<p class="MLP_text ParaOverride-1">Dali jsme se širokou písčitou stezkou, kterou na začátku ohraničovaly větší ovocné stromy a&#160;potom vysoké stinné lípy. Mezi kmeny byly lavičky k&#160;odpočinku, po písku běhali zobající ptáci a&#160;ve větvích se dnes znovu provozoval zpěv, který jsem zaslechl už včera.</p>
			<p class="MLP_text ParaOverride-1">„Viděl jste sbírku přírodovědných nástrojů u&#160;mě v&#160;bytě,“ zahovořil můj společník, když jsme se brali po písčité cestě, „ty vám už objasňují část naší záležitosti.“</p>
			<p class="MLP_text ParaOverride-1">„Viděl jsem je,“ odpověděl jsem, „zvláště jsem si všiml baro­metru, teploměru, jakož i&#160;měřiče blankytnosti vzduchu a&#160;vlhkoměru; ale tyhle věci mám také, a&#160;ty poukazovaly, když jsem si je prohlížel před svým putováním, spíše na srážky než na opak.“</p>
			<p class="MLP_text ParaOverride-1">„Barometr klesl,“ opáčil hostitel, „a ukazoval na nižší barometrický tlak, a&#160;s&#160;tím bývá velice často spojen příchod deště.“</p>
			<p class="MLP_text ParaOverride-1">„Asi ano,“ řekl jsem.</p>
			<p class="MLP_text ParaOverride-1">„Ručička vlhkoměru,“ mluvil dál, „postupovala víc a&#160;víc k&#160;bodu největší vlhkosti.“</p>
			<p class="MLP_text ParaOverride-1">„Ano, tak to bylo,“ odpověděl jsem.</p>
			<p class="MLP_text ParaOverride-1">„Ale měřič elektřiny,“ řekl, „ohlašoval menší zelektrizovanost vzduchu, a&#160;tedy že se nedá očekávat jeho vybití, a&#160;s&#160;tím bývá v&#160;našich končinách spojen déšť.“</p>
			<p class="MLP_text ParaOverride-1">„Já jsem vypozoroval nejspíše totéž,“ opáčil jsem, „ale elektrické napětí nemá tak významnou souvislost se změnami počasí a&#160;je většinou jenom jejich důsledkem. Nadto se včera k&#160;večeru vytvořilo dost elektřiny a&#160;všechny příznaky, o&#160;nichž mluvíte, ukazovaly na srážky.“</p>
			<p class="MLP_text ParaOverride-1">„Ano, ukazovaly na ně, a&#160;ty také přišly,“ řekl můj společník; „protože se z&#160;vodních par, které nejsou vidět, utvořily viditelné mraky, a&#160;ty jsou jemně rozptýlenou vodou, to je naprosto zřejmé. Tady máte ty srážky. Tomu nepatrnému elektrickému napětí jsem nepřikládal žádnou váhu; věděl jsem, že vzniknou-li mraky, vyskytne se i&#160;sdostatek elektřiny. Příznaky, o&#160;kterých jsme mluvili, platí ovšem jen pro malý prostor, kde člověk zrovna je, a&#160;je nutné brát v&#160;úvahu i&#160;prostor další, blankytnost vzduchu a&#160;utváření mraků.“</p>
			<p class="MLP_text ParaOverride-1">„Vzduch byl už včera dopoledne do velké hloubky a&#160;hodně tmavě blankytný,“ opáčil jsem, „a to předchází dešti, a&#160;mraky se začaly tvořit už v&#160;poledne a&#160;to postupovalo velice rychle.“</p>
			<p class="MLP_text ParaOverride-1">„Až potud máte pravdu,“ řekl můj společník, „a příroda vám také dala za pravdu, tím že produkovala neobvyklé množství mraků. Ale jsou i&#160;jiné znaky než ty, které jsme doposud probírali, a&#160;ty vám unikly. Asi víte, že existují příznaky, které jsou příznačné jen pro jistou končinu a&#160;rozumí jim jen tamní obyvatelé, protože ti si je předávají z&#160;generace na generaci. Věda často dokáže docela dobře zdůvodnit, odkud se bere dlouhá zkušenost. Vy víte, že pokud se v&#160;těch a&#160;oněch končinách objeví a&#160;nehybně utkví malý mráček na určitém místě oblohy, která je jinak jasná, je to bezpečný ukazatel, že nad tou končinou propukne bouřka, že kalný odstín na jistém místě oblohy, větrný poryv z&#160;určité končiny jsou poslové vytrvalého deště a&#160;že takový déšť vždycky přijde. Takovými příznaky oplývá i&#160;tenhle kraj, a&#160;dneska se neobjevily žádné, které by zvěstovaly déšť.“</p>
			<p class="MLP_text ParaOverride-1">„Známky, které se týkají pouze téhle končiny,“ opáčil jsem, „jsem nevypozoroval; ale myslím, že tyhle známky vás samy o&#160;sobě nemohly přimět, abyste se vyslovil tak rozhodně, jak jste to udělal.“</p>
			<p class="MLP_text ParaOverride-1">„Ony mě také k&#160;ničemu takovému nepřiměly,“ odpověděl, „měl jsem i&#160;jiné důvody.“</p>
			<p class="MLP_text ParaOverride-1">„A&#160;to?“</p>
			<p class="MLP_text ParaOverride-1">„Všechny ty předzvěsti, o&#160;nichž jsme mluvili, jsou hodně přibližné,“ řekl, „a poznáváme je většinou díky prostorovým změnám, ale ty, pokud nedosáhnou jisté velikosti, nejsme vůbec s&#160;to pozorovat. Dějiště, na němž se tvoří povětrnostní poměry, je obrovské; někde tam, kam nedohlédneme a&#160;odkud jejich účinky na naše vědecké přístroje nedosáhnou, jsou možná příčiny a&#160;kontraindikace, které kdybychom je znali, mohly by změnit naše předpovědi v&#160;jejich opak. Příznaky mohou proto i&#160;klamat. Existují však ještě daleko jemnější zařízení, jejichž ustrojení je pro nás tajemstvím, na něž však ještě působí příčiny, které my jinak vůbec nedokážeme změřit, jejichž účinky nicméně jsou naprosto jisté.“</p>
			<p class="MLP_text ParaOverride-1">„A&#160;ty nástroje jsou?“</p>
			<p class="MLP_text ParaOverride-1">„Nervy.“</p>
			<p class="MLP_text ParaOverride-1">„Tedy vy vnímáte prostřednictvím nervů, že přijde déšť?“</p>
			<p class="MLP_text ParaOverride-1">„Prostřednictvím nervů nic takového nevnímám,“ odpověděl můj hostitel. „Člověk žel příliš silným vlivem, kterým působí na nervy, vadí jejich jemnému existování a&#160;ony k&#160;němu nepromlouvají pak už tak zřetelně, jak by asi jinak byly schopny. A&#160;příroda mu navíc dala jako náhradu cosi mnohem výsostnějšího, rozum a&#160;jeho používání, jemu díky je s&#160;to si pomoci a&#160;zaujímat jisté postavení. Já mám na mysli nervy zvířat.“</p>
			<p class="MLP_text ParaOverride-1">„Asi to bude, jak říkáte,“ odpověděl jsem. „Zvířata souvisejí s&#160;níže postavenou přírodou mnohem bezprostředněji než my. Půjde jen o&#160;to, aby se těmhle vztahům přišlo na kloub a&#160;našel se pro ně výraz, zvláště pokud jde o&#160;nadcházející počasí.“</p>
			<p class="MLP_text ParaOverride-1">„Já téhle souvislosti na kloub nepřišel,“ opáčil, „a ještě méně jsem pro ni našel výraz; jedno i&#160;druhé je asi v&#160;takovéhle obecnosti hodně obtížné; náhodou jsem však vypozoroval jisté věci, záměrně jsem je pak zopakoval a&#160;shromáždil tyto zkušenosti a&#160;skloubil výsledky, takže to všechno umožňuje vyslovovat předpovědi s&#160;jistotou téměř naprostou. Leckterý živočich je nesmírně závislý na dešti a&#160;na slunečním svitu, ba některým jde přímo o&#160;život, buď když prší, anebo svítí-li slunce, že je bůh nezbytně musel obdařit nástroji, aby jedno i&#160;druhé dokázali vyciťovat předem. Tenhle pocit jako pocit však člověk rozeznat nedokáže, neumí ho posoudit, protože se vymyká smyslům; ovšem živočichové na základě toho, že umí to a&#160;ono vycítit předem, dovedou se připravit na to, co pro ně nadejde, a&#160;tyhle přípravy může člověk sledovat a&#160;vyvozovat z&#160;nich závěry. Existují takoví, kteří nacházejí potravu, když je vlhko, jiní jí v&#160;takovém případě pozbývají. Leckterý musí schovávat tělo před deštěm, leckterý musí potomstvo dovádět do bezpečí. Kdekterý musí odejít ze svého obydlí, které si v&#160;tu chvíli zřídil, anebo si hledat nějakou jinou práci. Ježto onen předběžný pocit musí být roven jistotě, jestli jednání z&#160;něho vyplývající ho má zabezpečit, ježto nervy jsou už zasaženy, když všechny ostatní lidské vědecké nástroje ještě mlčí, předpověď počasí, jež se opírá o&#160;přesné pozorování toho, jak si vedou zvířata, může být větší oporou než ta, která se shromáždí ze všech vědeckých přístrojů.“</p>
			<p class="MLP_text ParaOverride-1">„Vy tu zahajujete zcela nový směr.“</p>
			<p class="MLP_text ParaOverride-1">„Lidé tady už načerpali hodně zkušeností. Nejlepším znalcem počasí je hmyz a&#160;vůbec drobní živočichové. Ti se ale pozorují daleko obtížněji, ježto se nenacházejí snadno, když už je nikdo hodlá sledovat, a&#160;ježto se jejich počínání ne vždy snadno chápe. Ale na menších živočiších závisejí často ti větší, protože ti drobnější jsou jejich potravou, a&#160;počínání drobnějších živočichů mají a&#160;následek počínání těch větších, a&#160;to člověk vypozoruje snadněji. Nicméně se tu ocitá v&#160;ohnisku pozornosti závěr, jakým je nebezpečí omylu větší než u&#160;bezprostředního pozorování a&#160;u&#160;skutečnosti, protože ta téměř sama mluví. Proč, abych uvedl příklad, slézá rosnička blíž k&#160;zemi, má-li začít pršet, proč vlaštovka létá níže a&#160;ryba vyskakuje z&#160;vody? Nebezpečí omylu se nejspíš zmenšuje, pokud se pozorování častěji opakuje a&#160;bedlivě porovnává; ale tím nejjistějším pořád jsou houfečky malých živočichů. Už jste jistě slyšel, že pavouci jsou zvěstovatelé počasí a&#160;že mravenci předpovídají déšť. Člověk musí pozorovat život těchhle drobných tvorečků, prohlížet si&#160;vybavení jejich domovů, chodit často za nimi, dívat se, jak tráví čas, zkoumat, kde jejich území mají hranice, jaké jsou podmínky jejich štěstí a&#160;jak jim dostávají. Proto lovci, dřevorubci a&#160;lidé, kteří jsou osamělí a&#160;po nichž se žádá, aby sledovali tenhle odloučený život, vědí většinu těchhle věcí, a&#160;jak lze z&#160;chování zvířat předpovídat počasí. Ale jako u&#160;všeho je tady zapotřebí i&#160;lásky.“</p>
			<p class="MLP_text ParaOverride-1">„Tady je sedátko,“ přerušil se, „o kterém jsem vám prve říkal. Tady je nejkrásnější lípa mé zahrady, dal jsem pod ní zbudovat trochu lepší místo na odpočinek a&#160;jen málokdy jdu kolem, abych tu na chvíli neusedl a&#160;nekochal se bzukotem v&#160;jejích větvích. Nesedneme si?“ Souhlasil jsem, posadili jsme se, nad hlavami nám opravdu zněl bzukot, a&#160;zeptal jsem se: „Vy jste ta pozorování u&#160;zvířat, jak jste o&#160;nich mluvil, sám konal?“</p>
			<p class="MLP_text ParaOverride-1">„Kvůli pozorováním jsem vlastně nikam nechodil,“ odpověděl; „ale ježto jsem v&#160;tomhle domě a&#160;v&#160;zahradě žiju už dlouho, leccos se poskládalo dohromady; a&#160;z&#160;toho poskládaného jsem vyvozoval závěry, a&#160;ty závěry mě naopak zase podněcovaly k&#160;pozorováním. Hodně lidí, kteří jsou zvyklí považovat sebe a&#160;své snažení za střed světa, má tyhle věci za nevýznamné; ale u&#160;boha tomu tak není; není velké to, k&#160;čemu můžeme své měřítko přiložit vícekrát vedle sebe, a&#160;není malé to, na co žádné měřítko už nemáme. To vidíme z&#160;toho, že bůh se vším nakládá stejně bedlivě. Často jsem si myslel, že zkoumání člověka a&#160;toho, jak žije, ba i&#160;jeho dějin je pouze další odvětví přírodovědy, i&#160;když pro nás lidi je důležitější, než by bylo pro zvířata. Měl jsem jednu dobu příležitost leccos se v&#160;tomhle odvětví dozvědět a&#160;toho a&#160;onoho si všimnout. Ale vrátím se k&#160;své věci. O&#160;tom, co dělají drobní tvorové, když má přijít déšť nebo vysvitnout slunce, anebo jak vůbec vyvozuji závěry z&#160;jejich jednání, nemohu teď mluvit, protože by něco takového bylo příliš zdlouhavé, ač nezajímavé to není; ale to říci mohu, že podle mých dosavadních zkušeností včera jediný z&#160;tvorečků u&#160;mě v&#160;zahradě nevydal znamení, že přijde déšť, můžeme začít u&#160;včel, které tu bzučí ve větvích a&#160;skončit u&#160;mravenců, kteří své larvy ukládají na fošny u&#160;mé zahrady, aby na ně svítilo slunce, anebo u&#160;kovaříka, který si tu suší své jídlo. Protože mě ti tvorové nikdy neoklamali, kdykoliv jsem za nimi přišel, usoudil jsem, že tvorba vody, kterou předpovídaly naše poměrně hrubé vědecké přístroje, nepokročí dál než ke vzniku mraků, ježto by to jinak ta zvířátka věděla. Co se však bude dít s&#160;mraky, to jsem přesně nepoznal, jen jsem vyvodil závěr, že ochlazením, které určitě způsobí jejich stín, a&#160;vzdušným prouděním, jemuž samy vděčí za existenci, povstane vítr, který v&#160;noci oblohu vymete zase do čista.“</p>
			<p class="MLP_text ParaOverride-1">„A&#160;to se také stalo,“ řekl jsem.</p>
			<p class="MLP_text ParaOverride-1">„Mohl jsem to předpovídat o&#160;to jistěji,“ opáčil můj společník, „že tomu na naší obloze a&#160;v&#160;naší zahradě bylo už často stejně jako včera a&#160;skončilo to vždycky tak jako dnes v&#160;noci.“</p>
			<p class="MLP_text ParaOverride-1">„To je širé pole, o&#160;čem tady mluvíte,“ řekl jsem, „a tady se vůči lidskému poznání staví věc ne nedůležitá. Dokazuje zase, že každé vědění má oblasti, o&#160;nichž se začasté zhola nic netuší, a&#160;že se nemá zanedbat ani to nejnepatrnější, kdyžtě se také ještě neví, jakou mají souvislost s&#160;tím větším. Tak se i&#160;ti největší lidé dobrali děl, která obdivujeme, a&#160;tak také věda o&#160;počasí, pokud se do ní přibere to, o&#160;čem mluvíte, může se dočkat velkého prohloubení.“</p>
			<p class="MLP_text ParaOverride-1">„Tuhle víru mám také,“ opáčil. „Vám mladším bude v&#160;přírodních vědách vůbec lehčeji, než bývalo nám starším. Teď se spíše dává na cestu pozorování a&#160;pokusů než na domněnky, nauky, ba na iluze, jimž se člověk oddával dřív. Tahle cesta nebývala dlouho zřejmá, ačkoliv jednotlivci se po ní vydávali asi ve všech dobách. Čím víc se na tenhle nový způsob dobývá prostoru, o&#160;to víc substance má člověk jako oporu k&#160;dalším výdobytkům. Také se dnes vážně věnujeme péči o&#160;jednotlivá odvětví, namísto toho, abychom se jako dříve soustřeďovali na všeobecné; a&#160;tedy také nastane doba, kdy se bude věnovat pozornost tomu, o&#160;čem jsme tu mluvili. Pokud přírodní věda bude i&#160;v&#160;dalších staletích pořád tak plodná, jako byla celá desetiletí, ani nejsme s&#160;to tušit, kam až dospěje. Jen jedno víme už dnes, totiž že pole dosud nezorané je nekonečně rozsáhlejší než to zorané.“</p>
			<p class="MLP_text ParaOverride-1">„Včera jsem si všiml několika dělníků,“ řekl jsem, „kteří, ačkoliv obloha byla samý mrak, přesto pumpovali vodu, nalévali ji do konví a&#160;kropili rostliny. Ti snad také věděli, že nepřijde žádný déšť, anebo prostě plnili vaše rozkazy, tak jako ženci, kteří na šafářském dvoře sekali trávu?“</p>
			<p class="MLP_text ParaOverride-1">„To druhé je pravda,“ opáčil můj hostitel. „Ti dělníci si pokaždé myslí, že se mýlím, když vnější zdání je proti mně, jakkoliv často je mohlo poučit, že mám pravdu já. A&#160;tak si dojista mysleli i&#160;včera, že přijde déšť. Kropili rostliny, protože jsem to nařídil a&#160;protože se u&#160;nás zavedlo, že ten, kdo opakovaně nevyhoví nařízením, bude propuštěn ze služby. Ale koneckonců krom zvířat předpovídá počasí ještě cosi jiného, totiž rostliny.“</p>
			<p class="MLP_text ParaOverride-1">„O&#160;rostlinách jsem to už věděl, a&#160;lépe než o&#160;zvířatech,“ opáčil jsem.</p>
			<p class="MLP_text ParaOverride-1">„V&#160;mé zahradě a&#160;v&#160;mém skleníku jsou rostliny,“ řekl, „které vyjevují nápadnou souvislost s&#160;ovzduším, zvláště blíží-li se slunce, poté co bylo dlouho v&#160;mracích. Z&#160;toho, jak voní květiny, lze vyvodit, že se spustí déšť, ba dokonce z&#160;trávy se to málem vycítí. Mně se tyhle věci dostávají do zahrady a&#160;do domu; ale vy je poznáte daleko lépe a&#160;daleko důkladněji, až se vydáte na cesty nové vědy a&#160;budete užívat pomůcek, které dnes existují, zejména výpočtů. Pokud si především zvolíte jeden určitý směr a&#160;dáte se jím, pak v&#160;něm dosáhnete neobyčejně velkého pokroku.“</p>
			<p class="MLP_text ParaOverride-1">„Z&#160;čeho tak usuzujete?“ zeptal jsem se.</p>
			<p class="MLP_text ParaOverride-1">„Z&#160;vašeho vzezření,“ opáčil, „a už jenom z&#160;toho, jak rozhodně jste se vyslovil včera stran počasí.“</p>
			<p class="MLP_text ParaOverride-1">„Jenže to, co jsem vyslovil, bylo nesprávné,“ odpověděl jsem, „a&#160;mohl jste z&#160;toho vyvodit pravý opak.“</p>
			<p class="MLP_text ParaOverride-1">„Ne, to ne,“ řekl. „Co jste vyjádřil, právě proto že to bylo tak rozhodné, ukázalo, že jste předmět svého zájmu pozoroval přesně a&#160;že to, co jste řekl, bylo nanejvýš vřelé, poněvadž se svému předmětu věnujete láskyplně a&#160;horlivě; že váš názor vzdor tomu byl mylný, to bylo pouze tím, že jste neznal jednu okolnost, která na to všechno měla vliv, a&#160;ani jste ji znát nemohl; jinak byste byl soudil jinak.“</p>
			<p class="MLP_text ParaOverride-1">„Ano, to jste řekl správně, byl bych soudil jinak,“ odpověděl jsem, „a už nikdy nebudu soudit tak zbrkle.“</p>
			<p class="MLP_text ParaOverride-1">„Říkal jste včera, že se zabýváte objekty přírody,“ zahovořil znovu, „smím se zeptat, zda jste si vybral nějaký určitý směr a&#160;který?“</p>
			<p class="MLP_text ParaOverride-1">Ta otázka mě uvedla poněkud ve zmatek a&#160;odpověděl jsem: „Já jsem v&#160;podstatě pouze obyčejný pěší pocestný. Vlastním přesně tolik majetku, abych mohl žít a&#160;nebýt na nikom závislý, a&#160;chodím po světě křížem krážem, abych si ho prohlédl. Před nedávnem jsem se pustil snad do všech věd; ale od toho jsem se odvrátil a&#160;za úkol jsem si vytyčil jen především jednu jedinou vědu, tu o&#160;zemských útvarech. Abych si doplnil díla, která o&#160;ní čtu, snažím se na svém putování dobře dívat, zapisuji si své zkušenosti a&#160;vytvářím kresby. Ježto ona díla pojednávají zejména o&#160;horách, chodím rovněž zejména po nich. V&#160;horách je i&#160;jinak leccos, co mi je milé.“</p>
			<p class="MLP_text ParaOverride-1">„Tahle věda je hodně široká,“ opáčil můj hostitel, „pokud se o&#160;ní uvažuje ve smyslu geologie. Zahrnuje v&#160;sobě několik vědních oborů a&#160;leckteré předpokládá. Hory mají teď, kdy je tahle věda doposud mladá a&#160;kdy se skládají její první a&#160;nejhmatatelnější rysy, výsostný význam; ale přijde na řadu i&#160;rovina, a&#160;jednoduchá a&#160;obtížně řešitelná otázka, čím je, dojista nebude tak úplně nedůležitá.“</p>
			<p class="MLP_text ParaOverride-1">„Jistě nebude nedůležitá,“ odpověděl jsem. „Já rovinu a&#160;její jazyk, kterým tehdy ke mně promlouvala, měl rád, ještě než jsem se pustil do tohohle úkolu a&#160;než jsem poznal hory.“</p>
			<p class="MLP_text ParaOverride-1">„Myslím,“ opáčil můj společník, „že v&#160;současné době stanoviskem vědy, o&#160;které tu mluvíme, je stanovisko sběru. Doba, která jednou nadejde, bude stavět ze suroviny, kterou ještě neznáme. Sběr vědě vždycky předchází; to není nijak zvláštní, protože sběr musí být dřív než věda; ale zajímavé je, že nutkání shromažďovat to a&#160;ono vchází do myslí, když se má objevit věda, i&#160;když ony mysli dosud nevědí, co bude obsahem takové vědy. Do srdcí jako by se vkrádalo dráždivě tušení, k&#160;čemu tady je asi to nebo ono a&#160;k&#160;čemu je bůh mohl ustanovit. Ale i&#160;bez tohohle dráždění má sběr v&#160;sobě cosi přitažlivého. Sám jsem sbíral v&#160;horách mramor a&#160;dohlížel na to, jak se vylamuje ze skal, jak se řeže, brousí a&#160;zasazuje. Ta práce mi poskytla hodně radosti, a&#160;myslím, že mi jsou kameny milé jen proto, že jsem po nich sám pátral.“</p>
			<p class="MLP_text ParaOverride-1">„Máte všechny druhy z&#160;našich hor?“ zeptal jsem se.</p>
			<p class="MLP_text ParaOverride-1">„Všechny nemám,“ odpověděl, „byl bych je mohl postupně snad získat, kdybych se tam mohl i&#160;nadále pořád vydávat. Ale co stárnu, je to pro mě stále obtížnější. Kdykoliv teď někdy, a&#160;je to velmi zřídka, vystoupám na kraj Simského ledovce, cítím, že už to není jako zamlada, kdy člověk nezná hranice jiné než konec dne anebo nějakou čirou nemožnost. Protože už nedokážu zdolávat tak dlouhé úseky, abych se třeba dopátral balvanů mramoru, který ještě nemám, je má kořist menší a&#160;menší; zmenšuje se už z&#160;toho důvodu, že už ho mám tolik, a&#160;tedy jsou i&#160;vzácnější místa, kde ještě nacházím ten, co mi schází. Ježto jsem všechen ten mramor nashromáždil sám, neuplatním ve svém domě ani kousek, který by se mi naskytl od někoho cizího.“</p>
			<p class="MLP_text ParaOverride-1">„Vy jste tedy nejspíš dům sám postavil anebo ho notně přestavěl?“ zeptal jsem se.</p>
			<p class="MLP_text ParaOverride-1">„Já ho sám postavil,“ odpověděl můj společník. „Obytný dům, který je součástí okolních pozemků, byl dříve šafářským dvorem, včera, když jsme seděli na lavičkách tam v&#160;polích a&#160;odpočívali, jste viděl lidi, jak žnou u&#160;něho trávu. Koupil jsem ho od dřívějšího majitele se všemi polnostmi, co k&#160;němu patří, postavil jsem na kopci dům a&#160;ze šafářského dvora udělal hospodářské stavení.“</p>
			<p class="MLP_text ParaOverride-1">„Ale zahradu jste asi nově nezakládal?“</p>
			<p class="MLP_text ParaOverride-1">„Její vznik, to je zvláštní historie,“ opáčil. „Musím říci: založil jsem ji nově, a&#160;musím říci: nezaložil jsem ji nově. Své obydlí jsem si pro zbytek života postavil na místě, které se mi zdálo příhodné. Šafářský dvůr stál v&#160;údolí, tak jako většina těchto budov, aby měli v&#160;okolí dvorce kyprou trávu, která je v&#160;hospodářství často potřeba; já ale chtěl se svým obydlím na vršek. Když bylo hotové, zahrada, která byla u&#160;šafářského dvora a&#160;dosahovala ke mně jen jednotlivými stromy nebo jejich skupinami, měla se přestěhovat. Lípa, pod kterou teď sedíme, i&#160;její kamarádi, co rostou kolem ní anebo tvoří zahradní pěšinu, stojí tam, kde stáli. Ta velká stará třešeň na vršku stávala přímo v&#160;obilí. Přitáhl jsem ten vršek až k&#160;zahradě, nahoru k&#160;třešni založil pěšinu a&#160;kolem stromu postavil kruhovou lavičku. A&#160;tak to bylo i&#160;s&#160;mnoha jinými stromy. Některé, a&#160;mezi nimi důležité tak, že by tomu člověk snad ani nevěřil, jsme přesadili. V&#160;zimě jsme je vykopali i&#160;s&#160;velkým kusem hlíny, s&#160;pomocí lan jsme je položili, dovezli sem a&#160;za pomoci páčidel a&#160;trámků zapustili do předem vykopaných a&#160;dobře zchystaných jam. Když se větve a&#160;haluze řádně zkrátily, vyrazily na jaře o&#160;to vydatněji, málem jako kdyby se ty stromy probudily k&#160;novému životu. Keře a&#160;zakrslé ovoce se všechno vysadilo nové. Za kratší dobu, než by byl člověk čekal, uviděli jsme ke své radosti, že zahrada srostla tak vjedno, jako kdyby nikdy nebývala jinde. Poblíž šafářského dvora jsem dal porazit nejeden zbytek stromů, pokud bránily pěstování obilí; tam totiž, kde jsem odebral stromy, založil jsem pole, abych vydobyl půdu na druhé straně, když jsem na téhle založením zahrady o&#160;hodný kus půdy přišel.“</p>
			<p class="MLP_text ParaOverride-1">„Máte tu půvabné sídlo,“ podotkl jsem.</p>
			<p class="MLP_text ParaOverride-1">„Nejenom sídlo, celý kraj je půvabný,“ opáčil, „a to se to člověku bydlí, když přijde od lidí, kteří žijí dost namačkaní na sobě, a&#160;když své energické povaze přivede nějakou tu činnost. Tu a&#160;tam se člověk musí dívat také do sebe. Jenže člověk by neměl ani v&#160;té nejkrásnější končině být neustále jen sám se sebou; občas musí člověk zase zpátky za přáteli, a&#160;kdyby to bylo jen proto, aby pookřál nad nejednou blyštivou lidskou troskou, která ještě zbyla z&#160;našeho mládí, anebo vzhlédnout vzhůru na nejednu pevnou věž, jíž je ten který člověk, který se zachránil. Po takové době se život na venkově vlévá do otevřené mysli jak jemný olej. Člověk ovšem musí daleko od města a&#160;být jím nedotčen. Ve městě se objevují proměny, jež způsobilo umění a&#160;řemeslo; na venkově ty, jež jsou plodem zjevné potřeby anebo působení přírodních objektů na sebe navzájem. Ty dvojí proměny se nesnášejí, a&#160;pokud člověk ty první nechá daleko za sebou, jeví se ty druhé skoro jako cosi nepomíjivého, a&#160;pak před člověkem smyslům na očích spočívá krásná trvalost a&#160;uvažování se vyjevuje krásná pomíjivost, jež se v&#160;lidských proměnách a&#160;v&#160;proměnách věcí přírody uchyluje do nekonečnosti.“</p>
			<p class="MLP_text ParaOverride-1">Na tenhle jeho proslov jsem nic neřekl a&#160;chvíli jsme mlčeli. </p>
			<p class="MLP_text ParaOverride-1">Konečně zase promluvil: „Zůstanete u&#160;nás ještě dnes odpoledne a&#160;přes noc?“</p>
			<p class="MLP_text ParaOverride-1">„Po tom všem, jak jsem tu byl přijat,“ odpověděl jsem, „bude příjemné ještě tu smět strávit den a&#160;noc.“</p>
			<p class="MLP_text ParaOverride-1">„Tak je to dobře,“ opáčil můj hostitel, „ale musíte mi ještě dovolit, abych vás část dopoledne ponechal o&#160;samotě, protože se blíží chvíle, kdy musím odejít za Gustavem a&#160;být mu ku pomoci při učení.“</p>
			<p class="MLP_text ParaOverride-1">„Jenom se k&#160;ničemu nenuťte,“ opáčil jsem.</p>
			<p class="MLP_text ParaOverride-1">„Takže vás teď opustím,“ odpověděl, „mezitím se snad trochu procházejte po zahradě anebo si prohlížejte pole anebo zajděte do domu.“</p>
			<p class="MLP_text ParaOverride-1">„Já bych moc rád, kdybych ještě nějakou chvilku mohl sedět tady pod tímhle stromem,“ opáčil jsem.</p>
			<p class="MLP_text ParaOverride-1">„Dělejte, jak je vám libo,“ odpověděl můj společník, „jen mějte na paměti, co jsem včera říkal, že v&#160;tomhle domě se ve dvanáct hodin obědvá.“</p>
			<p class="MLP_text ParaOverride-1">„Mám to na paměti,“ řekl jsem, „a nebudu dělat zmatky.“</p>
			<p class="MLP_text ParaOverride-1">Za chvilku poté vstal, dlaní si z&#160;vlasů vytřepal zvířátka a&#160;jiná tělíska, která na něj ze stromu napadala, odporoučel se a&#160;odešel směrem k&#160;domu.</p>
		</div>
</body>
</html>