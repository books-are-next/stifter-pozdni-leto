<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pozdni_leto-3</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pozdni_leto-3" xml:lang="cs-CZ">
		<div class="Z-kladn--textový-r-meček">
			<p id="_idParaDest-2" class="MLP_uroven2_kapitola ParaOverride-1">Poutník</p>
			<p class="MLP_text_bez1radku ParaOverride-1">S&#160;důchodem, který mi otec vyměřil, zacházel jsem dobře. Proto se po nějaké době můj kruh rozšířil, tak jak to otec předtím slíbil. Od té chvíle jsem měl z&#160;příjmů, které mi poukazoval, uhrazovat svých potřeb nejenom část, nýbrž potřeby všechny. Proto se můj důchod zvětšil. Otec mi jej do nynějška vyplácel ne už měsíčně, nýbrž čtvrtletně, abych si zvykl na delší časové úseky. Aby mi jej vydával půlročně, anebo dokonce vždy na celý rok, toho se odvážit nechtěl, abych třeba neupadl do nějakých neřádností. Ani mi nedával celý úrok z&#160;dědictví po prastrýci, nýbrž jen jednu část, druhou část ukládal k&#160;hlavní částce, takže můj majetek rostl, i&#160;když mi z&#160;důchodu nezbylo nic. Nadále platilo omezení, že musím bydlet v&#160;domě rodičů a&#160;jíst s&#160;nimi u&#160;stolu. Za to se stanovila cena, kterou jsem měl platit každého čtvrt roku. Jakoukoliv další potřebu, šaty, knihy, přístroje anebo cokoliv jiného, mohl jsem uspokojovat podle uvážení a&#160;úsudku.</p>
			<p class="MLP_text ParaOverride-1">Sestře se rovněž dostalo oprávnění stran jejího dílu dědictví po prastrýci, potud, pokud se to u&#160;děvčete patřilo.</p>
			<p class="MLP_text ParaOverride-1">Byli jsme nadmíru potěšeni, jak se to všechno zařídilo, a&#160;odhodláni počínat si podle přání a&#160;vůle rodičů, aby z&#160;nás měli radost.</p>
			<p class="MLP_text ParaOverride-1">Poté co jsem byl činný v&#160;rozličných směrech vědomostních oborů, tak jak jsem se jimi zabýval se svými učiteli a&#160;tak jak se považují za znalosti obecně nezbytné pro vzdělaného člověka, zaměřil jsem se na matematiku. Vždycky se mi říkalo, že je to nejobtížnější a&#160;nejskvělejší věda, že je to základ všech ostatních věd, v&#160;ní že je všechno pravdivé, a&#160;to, co z&#160;ní člověk má, že je trvalým vlastnictvím pro celý život. Koupil jsem si knihy, které mi poradili, abych mohl vyjít z&#160;předběžných znalostí, které jsem už měl, a&#160;postupovat dál a&#160;dál k&#160;vědomostem vyšším. Koupil jsem si velikánskou břidlicovou tabuli a&#160;na ní jsem vypracovával své úkoly. A&#160;tak jsem nejednu hodinu, kterou jsem si stanovil k&#160;nabývání vědomostí, trávil za stolem a&#160;počítal. Šel jsem ve stopách těch, kdo ve svých myslích krok za krokem kdysi hnětli podobu této vědy a&#160;dali se touto podobou vést k&#160;tvarům dalším a&#160;dalším. Stanovil jsem si určité časové úseky, v&#160;nichž jsem nepostupoval dál, a&#160;opakoval jsem si, čeho jsem se doposud dopracoval, a&#160;vštěpoval si všechno do paměti, než jsem se vydal znovu kupředu a&#160;dál. Knihy, které jsem si hodlal postupně projít, postavil jsem si v&#160;náležitém pořadí na polici. Za poměrně obstojnou dobu jsem pronikl do dosti obtížných oblastí na vyšší úrovni této vědy.</p>
			<p class="MLP_text ParaOverride-1">Otec mi posléze dovolil, abych v&#160;létě občas pobýval nějakou dobu dále od rodičů tam nebo onde na venkově. K&#160;prvnímu takovému pobývání jsem si vybral venkovský dům jednoho otcova přítele; stavení nebylo příliš daleko od města. Dostal jsem pokojík v&#160;nejvyšších prostorách domu, okna vedla do blízkého vinohradu a&#160;mezi jeho úbočími hleděla na vzdálené hory. Paní domu mi v&#160;hodně krátkých časových odstupech dávala vždy čerstvé sněhobílé záclony. Rodiče si velmi často vyšli do přírody, vydali se za mnou a&#160;trávili den na venkově. Velmi často jsem i&#160;já chodil za nimi do města a&#160;leckdy jsem zůstal i&#160;přes noc u&#160;nich v&#160;domě.</p>
			<p class="MLP_text ParaOverride-1">Druhý takový pobyt v&#160;létě hned nato jsem si odbyl mnohem dále od města v&#160;domě jednoho rolníka. V&#160;domech lidí u&#160;nás na venkově, kde veškeré obytné místnosti a&#160;prostory jsou v&#160;přízemí, zhusta mívají nad těmito prostorami ještě jedno patro a&#160;v&#160;tom jeden nebo několik pokojů. Mezi těmihle pokoji je i&#160;takzvaná horní jizba. Často je to v&#160;prvním patře jediný pokoj. Horní jizba je do jisté míry parádní komnatou. Jsou v&#160;ní skříně s&#160;krásnými šaty, visí v&#160;ní mužovy terčové ručnice a&#160;lovecké pušky, jakož i&#160;ceny, které už vyhrál ve střelbě, je v&#160;ní ženin vznešenější servis, zejména pokud má cínové džbány a&#160;něco porcelánového, a&#160;jsou tu lepší obrazy, které v&#160;domě mají, a&#160;jiné okrasy, například krásné Jezulátko z&#160;vosku, které spočívá v&#160;bílém jemném prachovém peří. V&#160;takové horní jizbě v&#160;domě jednoho rolníka jsem bydlel. Dům byl od města natolik daleko, že jsem za rodiči mohl zajet pouze jedinkrát, použil jsem při tom dostavník, oni však za mnou nepřijeli vůbec.</p>
			<p class="MLP_text ParaOverride-1">Tenhle pobyt ve mně leccos změnil.</p>
			<p class="MLP_text ParaOverride-1">Protože jsem se s&#160;členy rodiny nesešel, touha po tom, vypovídat se, byla ve mně silnější, než kdybych byl doma a&#160;chvíli co chvíli ji mohl ukojit. Soustředil jsem se tedy na psaní podrobných dopisů a&#160;zpráv. Doposud jsem se vždy učil z&#160;knih, kterých jsem si za své peníze nakoupil spoustu do té své police; ale vůbec jsem se nepocvičoval v&#160;tom, sám to a&#160;ono stavět do větších souvislostí. Teď jsem to musel dělat, dělal jsem to rád a&#160;těšil jsem se z&#160;toho, že cítím, jak ve mně zvolna roste nadání líčit a&#160;vyprávět. Rozmáchl jsem se k&#160;popisům stále složitějším a&#160;utříděnějším.</p>
			<p class="MLP_text ParaOverride-1">A&#160;ještě něco se u&#160;mne změnilo.</p>
			<p class="MLP_text ParaOverride-1">Už jako dítě jsem byl velkým přítelem konkrétní skutečnosti, jak se jevila ve stvořeném světě anebo v&#160;tom, jak se uspořádaně odvíjí lidský život. To bylo pro mé okolí často dost nevítané. Neustále jsem se vyptával na názvy toho a&#160;onoho, na jejich původ, na to, jak se používají, a&#160;neuklidnil jsem se, když odpověď byla vyhýbavá. Také jsem nesnášel, když se tvrdilo, že to a&#160;ono je něco jiného. Zvláště mě uráželo, když se to a&#160;ono podle mého mínění měnilo takhle na něco horšího, než čím ve skutečnosti bylo. Zarmoutilo mě třeba, když jednou porazili jeden starý strom a&#160;rozštípali ho na samé špalky. Ty špalky už nebyly stromem, a&#160;protože byly ztrouchnivělé, nedala se z&#160;nich pořídit ani židlička, ani stůl, ani kříž, ani koník. Když jsem jednou už poznal tu širou zemi a&#160;viděl, jak se na horách tyčí smrky a&#160;jedle, pokaždé mi bylo líto těch prken, z&#160;nichž bylo vyrobeno něco u&#160;nás v&#160;domě, protože kdysi byla takovými smrky a&#160;jedlemi. Ptal jsem se otce, když jsme procházeli městem, kdo že vystavěl ten velký chrám svatého Štěpána, proč že má jenom jednu věž, proč je tak špičatá, proč je kostel tak černý, komu patří ten nebo onen dům, proč je tak velký, proč jsou na jednom domě vždy vedle sebe dvě okna a&#160;u&#160;některého jiného zas dva kamenní muži vzpírají římsu domovních vrat. Otec na takové otázky odpovídal vždy podle toho, co o&#160;jednom a&#160;o&#160;druhém věděl. U&#160;některých vyslovoval pouze domněnky, u&#160;jiných řekl, že neví. Kdykoliv jsme přijeli na venkov, chtěl jsem znát veškeré rostliny a&#160;kameny a&#160;ptal se na jména venkovanů a&#160;psů. Otec říkával, že ze mne určitě jednou bude někdo, kdo popisuje věci, anebo umělec, který z&#160;té a&#160;z&#160;oné suroviny zhotovuje předměty, vůči nimž takto vyjevuje své zaujetí, anebo alespoň učenec, který zkoumá vnější rysy a&#160;vnitřní ustrojení věcí.</p>
			<p class="MLP_text ParaOverride-1">Tahle vlastnost, ježto jsem pobýval na venkově, vedla mě ne­obvyk­lým směrem. Matematiku jsem odložil stranou a&#160;věnoval jsem se pozorování svého okolí. Začal jsem přihlížet všemu, co se dělo v&#160;domě a&#160;kolem domu, kde jsem bydlel. Seznámil jsem se postupně se vším nářadím a&#160;nástroji, a&#160;k&#160;čemu se používají. Chodil jsem s&#160;dělníky na pole, na luka a&#160;do lesů a&#160;tu a&#160;tam jsem i&#160;pracoval s&#160;nimi. Zakrátko jsem takhle poznal, jak se zachází se všemi plodinami země té končiny, kde jsem pobýval, a&#160;jak se vydobývají. Pokoušel jsem se i&#160;dozvědět, jak se z&#160;nich tady na venkově zhotovují všelijaké umné výtvory. Poznal jsem, jak se z&#160;hroznů vyrábí víno, ze lnu nitě a&#160;plátno, z&#160;mléka máslo a&#160;sýr, z&#160;obilí mouka a&#160;chléb. Zapamatoval jsem si názvy, kterými obdařují venkované své věci, a&#160;brzo jsem poznal i&#160;vlastnosti, podle nichž se dá posoudit, jak kvalitní je a&#160;jakou bude mít cenu ta nebo ona zemská plodina anebo její nejbližší zpracování. Pouštěl jsem se i&#160;do debat, jak to anebo ono lze vyprodukovat třeba účelněji, ovšem tady jsem narážel na tvrdošíjný odpor.</p>
			<p class="MLP_text ParaOverride-1">Když jsem poznal, jak se vydobývají první plody z&#160;toho kousku země, na kterém jsem pobýval, upřel jsem pozornost k&#160;pilnému konání řemeslníků. Nedaleko od místa, kde jsem bydlel, bylo široké ploché údolí, kterým protékala říčka; ta svou stejnoměrnou vydatností a&#160;tím, že v&#160;zimě jen stěží zamrzala, hodila se k&#160;pohánění nejednoho díla. Proto bylo po údolí roztroušeno několik továren. Patřily většinou mezi nejúctyhodnější firmy. Jejich majitelé žili ve městě a&#160;občas zajeli do svých závodů, které měly v&#160;čele správce anebo obchodního vedoucího. Postupně jsem zašel do všech těchto továren a&#160;dal si vysvětlit, jaké že výrobky se v&#160;nich vytvářejí. Snažil jsem se poznat, jak se ta která surovina dodává do továrny, jak doznává první přeměny, poté druhé a&#160;postupně prochází všemi stupni, dokud nevychází z&#160;továrny jako konečný výrobek. Poznával jsem tu jakost surovin, které přicházejí do továrny, a&#160;upozorňovali mě na to, podle jakých znaků lze usuzovat, že výrobek, který se z&#160;nich v&#160;továrně nakonec zhotoví, bude výtečné kvality. Poznával jsem i&#160;prostředky a&#160;cesty působící přeměny, jakých v&#160;továrně suroviny doznávají. Stroje, které se k&#160;tomu všemu povětšině používaly, jsem díky znalostem, kterých jsem nabyl už předtím, stran jejich obecného určení znal. Nebylo tedy pro mne obtížné naučit se i&#160;to, jak působí specificky, k&#160;dosažení toho a&#160;onoho jednotlivého cíle. Díky laskavosti těch, kdo tu byli zaměstnáni, mohl jsem projít všechny části výroby, až jsem měl před sebou celek a&#160;mohl si jej vštípit tak, jako kdyby přede mnou ležel na papíře jeho nárys, tak jako jsem až doposud měl příležitost poznávat taková zařízení, jako pouhé nárysy.</p>
			<p class="MLP_text ParaOverride-1">V&#160;době pozdější jsem se začal zabývat přírodovědou. Nejprve jsem se pustil do botaniky. Zprvu jsem se pokoušel vyzkoumat, které rostliny se vyskytují v&#160;krajině, kde jsem pobýval. K&#160;tomu účelu jsem chodil všemi směry a&#160;snažil jsem se poznat místa, kde rostou a&#160;jak vegetují, a&#160;nasbírat všechny jejich druhy. Ty, které jsem odnesl a&#160;daly se alespoň jakžtakž uchovat, vzal jsem si s&#160;sebou do bytu. U&#160;těch, které jsem nemohl odnést z&#160;míst, kde rostly, což byly zejména stromy, vyhotovoval jsem jejich popisy a&#160;ty jsem pak přidal ke své sbírce. Při těchto popisech, které jsem pořizoval podle všech vlastností rostlin, jaké se mi nabízely, nabyl jsem zkušenosti, že podle mých popisů patří do jedné skupiny rostliny jiné než ty, které jako patřící k&#160;sobě uvádějí botanikové. Postřehl jsem, že tito rostlinopisci dělí rostliny pouze podle jednoho nebo podle několika znaků, například podle dělohy nebo podle částí květu, a&#160;že tu jsou v&#160;jedné skupině pohromadě rostliny, které svou celkovou podobou a&#160;většinou svých vlastností jsou navzájem hodně odlišné. Zachoval jsem obvyklé dělení, spolu s&#160;ním jsem však uváděl i&#160;své popisy. V&#160;těchto popisech jsem rostliny utřiďoval podle naprosto zřejmých tvarů a&#160;podle jejich tělesné stavby, smím-li se tak vyjádřit.</p>
			<p class="MLP_text ParaOverride-1">U&#160;nerostů, které jsem pro sebe sbíral, octl jsem se bezmála v&#160;téže situaci. Už od dětství jsem se tu snažil získat nejeden exemplář. Téměř vždy to byly kousky koupené z&#160;jiných sbírek anebo to byly už předtím dary. Byly to už části sbírek, většinou měly na sobě nalepený kousek papíru se jménem. A&#160;téměř vždy byly v&#160;krystalové podobě. Kdysi budil velkou pozornost Mohsův systém; přivedly mě k&#160;němu mé matematické práce, poznal jsem ho a&#160;zalíbil se mi. Ježto jsem však své nerosty teď hledal a&#160;sbíral v&#160;okolí svého bydliště, nacházel jsem je daleko častěji ve stavu nekrystalickém než vykrystalizované, a&#160;člověk u&#160;nich vnímal rozličné vlastnosti, které jako krystalické nemají. Krystalizace látek, jakou předpokládá Mohsovo pojetí, jsem si představoval jako květenství, a&#160;jednotlivé látky se v&#160;něm pojily k&#160;sobě jako takové květy. Neodepřel jsem si, abych i&#160;tady vedle dělení, které se běžně používalo, uváděl své popisy.</p>
			<p class="MLP_text ParaOverride-1">Přibližně míli od našeho města směrem na západ se tyčí řada půvabných kopců. Ty kopce se pak stupňovitě táhnou dál a&#160;dál na západ, jen tu a&#160;tam přerušuje ten řetěz ta a&#160;ona rozlehlejší rovina, a&#160;posléze přejdou do krajiny položené výše, ještě kopcovitější, do takzvané Horní země. Poblíž města jsou kopce leckde posázené vilkami a&#160;zdobí je zahrady a&#160;parky, dál od města jsou kopce už venkovštější. Po úbočích mají vinnou révu anebo pole, i&#160;luka se tu najdou, a&#160;vrcholky anebo i&#160;nejeden hřbet kopce je porostlý listnatými lesy, spíše křo­visky než stromy. Potoky a&#160;vůbec voda tu není ničím častým, a&#160;zhusta jsem se v&#160;létě mezi kopci, když mě žízeň anebo náhoda dovedly do údolí, setkal s&#160;vyschlým korytem nějakého potoka, plným bílých kamenů. V&#160;téhle kopcovité krajině jsem pobýval, a&#160;v&#160;ní jsem pronikal dál a&#160;dál na západ. Toulal jsem se široko daleko a&#160;křížem krážem po okolí a&#160;často jsem strávil i&#160;několik dní mimo svůj příbytek. Chodil jsem po osamělých stezkách, které vedly mezi poli anebo vinohrady, táhly se od vesnice k&#160;vesnici, od místa k&#160;místu a&#160;měřily nejednu míli a&#160;trvaly nejeden den. Chodil jsem po odlehlých lesních pěšinách, které se skrývaly pod povalenými kmeny anebo pod keři a&#160;nejednou beze stopy končily v&#160;listí, v&#160;trávě anebo v&#160;houští. I&#160;bez pěšin jsem putoval loukami, lesy a&#160;dalšími končinami, abych narazil na věci, po kterých jsem pátral. Že se na takových místech octne jen málo obyvatel našeho města, to je pochopitelné, ježto si mohou dopřát jen málo času k&#160;tomu, aby si vychutnávali venkovský život, a&#160;ten čas tráví na širokých běžných cestách, kde se kochají venkovem, a&#160;o&#160;jiných stezkách nevědí nic. Na polední straně celou tu vysočinu dlouhé míle vroubily vysoké hory. Na jednom místě hradeb v&#160;našem městě je možno mezi domy a&#160;stromy zahlédnout modré místečko těch hor. Často jsem na hradby chodíval, díval jsem se na to modré místečko a&#160;myslel si jenom: to jsou ty hory. Dokonce když jsem z&#160;domu, kde jsem pobýval první léto, zahlédl část vysokých hor, nijak jsem si jich blíže nevšímal. Teď jsem se občas s&#160;potěšením díval z&#160;nějaké výšiny nebo z&#160;vrcholku některého kopce na celé pásy toho modrého řetězce, který se články stále nezřetelnějšími táhl dál a&#160;dál. Často, když jsem se divokým houštím prodral zničehonic na nějakou volnou mýtinu a&#160;mně v&#160;ústrety zaplály večerní červánky a&#160;zaplavovaly kraj vůní a&#160;rudým závojem, usedl jsem, nechal ten ohňostroj, ať mi před očima dohořívá, a&#160;do srdce se mi vkrádaly všelijaké pocity.</p>
			<p class="MLP_text ParaOverride-1">Kdykoliv jsem se pak vracel do domu svých rodičů, vítali mě vždy se vší radostí, a&#160;matka uvykala tomu mému pobývání mimo domov, ježto jsem se vždy vracel zralejší. Ona i&#160;sestra mi nezřídka pomáhaly vybalovat ze schránek, co jsem přivezl s&#160;sebou, abych pak všechno třídil v&#160;prostorách, které k&#160;tomu byly určeny.</p>
			<p class="MLP_text ParaOverride-1">A&#160;tak konečně nadešel čas, kdy otec usoudil, že už je vhodné, aby na mne převedl celý důchod z&#160;dědictví po prastrýci a&#160;já s&#160;ním mohl volně nakládat. Řekl, že si mohu s&#160;těmihle příjmy nakládat, jak je mi libo, ale že s&#160;nimi musím vystačit. Ze svého že mi rozhodně ničím nepřispěje ani že mi nedá žádné zálohy dopředu, ježto můj roční příjem že je tak velký, že nejenom bohatě pokryje veškeré mé současné potřeby, a&#160;i kdyby byly ještě mnohem větší, ale že se z&#160;těch příjmů zaplatí i&#160;nejedna má zábava, a&#160;přesto že ještě leccos nejspíš zbude. Takto že mám plně v&#160;rukou, abych si dokonce pro budoucnost, protože ta by mohla přinést i&#160;větší výdaje, zabezpečil větší příjem. Své bydlení a&#160;své jídlo už nebudu muset, nebudu-li chtít, mít u&#160;rodičů v&#160;domě, nýbrž tam, kde bude mně libo. Samotný kmenový majetek nechá otec tam, kde byl až doposud. Dodal ještě, že mi ho vydá, jakmile dosáhnu věku dvaceti čtyř let. Pak že ho budu moci spravovat, jak uznám za vhodné. „Radím ti však,“ řekl dále, „nebažit lakotně po nějakém větším důchodu, protože toho se dosáhne většinou jen za cenu větší nejistoty kmenového majetku. Zabezpeč si vždy základní majetek a&#160;menší důchod, který z&#160;něho povstává, budeš tak umírněností zvětšovat. Pokud bys potřeboval otcovu radu, tu ti nikdy neodmítnu. Pokud snad zemřu anebo se dobrovolně stáhnu z&#160;obchodování, oběma vám váš majetek ještě zmnožím. Jak bude takové zmnožení velké, to říci nemohu, snažím se obezřetností a&#160;dobře zdůvodněným obchodováním, aby bylo co největší a&#160;také co nejjistější; ale my všichni jsme v&#160;Pánových rukou, a&#160;on může událostmi, které nedokáže dopředu vidět ničí lidský zrak, mé majetkové poměry významně změnit. Proto buď moudrý a&#160;zacházej s&#160;tím, co je tvé, tak jak jsi konal doposud k&#160;mé spokojenosti i&#160;k&#160;uspokojení své matky.“</p>
			<p class="MLP_text ParaOverride-1">To, jak si otec počínal, mě dojalo, a&#160;děkoval jsem mu z&#160;celého srdce. Řekl jsem, že se budu vždycky snažit, abych dostál jeho důvěře, že ho budu vroucně žádat o&#160;radu a&#160;že v&#160;majetkových záležitostech i&#160;ve věcech ostatních nikdy nebudu jednat proti němu a&#160;že se nikdy neodvážím ani nejmenšího kroku, abych ho nepožádal o&#160;radu. Nastěhovat se do nějakého bytu mimo dům, dokud budu žít v&#160;našem městě, to že by bylo pro mne velice bolestné, a&#160;prosím, abych směl i&#160;nadále být v&#160;domě rodičů a&#160;sedat u&#160;jejich stolu, dokud sám Bůh nějakým dopuštěním nepřivodí takovou nebo onakou změnu.</p>
			<p class="MLP_text ParaOverride-1">Otec a&#160;matka byli potěšeni tím, co jsem jim řekl. Matka se vyslovila, že můj dosavadní byt, když jsem teď už samostatný muž, bude pro mne zvláště v&#160;mé současné situaci asi už malý a&#160;že mi k&#160;němu přidá ještě několik místností, ovšem cena že nijak příliš neporoste. Pochopitelně jsem se vším souhlasil. Musel jsem s&#160;matkou hned jít a&#160;prohlédnout si prostory, o&#160;něž se byt zvětší. Poděkoval jsem jí, že se o&#160;mě tak stará. Už v&#160;příštích dnech jsem se v&#160;novém obydlí zařídil.</p>
			<p class="MLP_text ParaOverride-1">Zimu jsem zčásti využil k&#160;přípravám, abych se v&#160;nadcházejícím létě mohl znovu vydávat na dlouhé výpravy. Předsevzal jsem si, že se konečně vydám do těch velehor a&#160;proputuji je tak daleko, jak mi to bude vyhovovat.</p>
			<p class="MLP_text ParaOverride-1">Když nastalo léto, odjel jsem z&#160;města nejkratší cestou do hor. Z&#160;místa, kam jsem přicestoval, hodlal jsem od slunce východu až ke slunce západu pěšky putovat horami ve směru, kterým se táhnou. Vydal jsem se hned na cestu. Rázoval jsem údolími, i&#160;když se odchylovala od mého směru a&#160;všelijak se vinula. Snažil jsem se po takových odchylkách pokaždé vrátit na hlavní směr své cesty.</p>
			<p class="MLP_text ParaOverride-1">Vystoupal jsem i&#160;na horská sedla a&#160;na protilehlé straně jsem sešel zase do údolí. Zdolal jsem nejeden vrchol a&#160;z&#160;něho jsem si usilovně prohlížel krajinu a&#160;pátral ve směru, kterým jsem hodlal v&#160;nejbližší době pronikat dál. Vcelku jsem se vždy, pokud to bylo možné, držel hlavního horského pásma a&#160;odchyloval se co nejméně od rozvodí.</p>
			<p class="MLP_text ParaOverride-1">V&#160;jednom údolí u&#160;jedné velice průzračné vody jsem uviděl mrtvého jelena. Štvali ho, kule ho zasáhla do boku, a&#160;zřejmě hledal čerstvou vodu, aby si zchladil bolest. Ale u&#160;vody uhynul. Teď u&#160;ní ležel tak, že mu hlava spočívala v&#160;písku a&#160;přední běhy čněly do čirého proudu. Kolem dokola nebylo vidět jediného živého tvora. To zvíře se mi tak líbilo, že jsem se obdivoval jeho sličnosti a&#160;velmi s&#160;ním soucítil. Oči skoro ještě vůbec neměl v&#160;sloup, zářily doposud bolestným leskem, a&#160;zrovna tak jako tvář, která jako kdyby promlouvala, byly jakousi výčitkou jeho vrahům. Sáhl jsem na jelena, dosud nevychladl. Když jsem u&#160;toho mrtvého zvířete už chvíli stál, zaslechl jsem v&#160;horském lese jakési zvuky, které se podobaly výskání a&#160;štěkotu psů. Zvuky se blížily, byly zřetelně poznat, a&#160;záhy přeskočila potok dvojice krásných psů, a&#160;za nimi ještě několik dalších. Blížili se ke mně. Když však u&#160;zvěře zahlédli neznámého člověka, několik se jich zastavilo v&#160;uctivé vzdálenosti a&#160;divoce na mne štěkali, a&#160;jiní kolem mne pobíhali v&#160;širých kruzích a&#160;vyli, pádili jak střely, v&#160;té horlivosti zakopávali o&#160;kameny a&#160;káceli se. Po nějaké době přišli i&#160;muži s&#160;puškami. Když přikročili blíž k&#160;jelenovi a&#160;stanuli u&#160;mne, přihrnuli se i&#160;psi, už se mě nebáli, očichávali mě a&#160;kroužili kolem skolené zvěře a&#160;třásli se. Velice brzo poté, co se na scéně objevili lovci, jsem se od jelena vytratil.</p>
			<p class="MLP_text ParaOverride-1">Doposud jsem při svém přírodovědném usilování po žádných zvířatech nepátral, ačkoliv jsem pilně pročítal jejich popisy a&#160;učil jsem se je. Tohle zanedbávání fyzické, skutečné podoby u&#160;mě šlo tak daleko, že ač jsem část léta už trávil na venkově, příznačné znaky koz, ovcí, krav jsem hledal podle vyobrazení, ne podle tvorů, kteří kolem mne procházeli.</p>
			<p class="MLP_text ParaOverride-1">Teď jsem se dal jinou cestou. Jelen, kterého jsem viděl, vznášel se mi neustále před očima. Byl to ušlechtilý padlý hrdina a&#160;byl ryzí bytostí. I&#160;psi, jeho nepřátelé, připadali mi v&#160;právu, ježto konali, k&#160;čemu jsou povoláni. Ty štíhlé, téměř jako střela rychlé tvory měl jsem také stále před očima. Jen lidé, kteří zvíře zastřelili, byli mi odporní, ježto z&#160;toho zabití udělali málem slavnost. Od té chvíle jsem začal za zvířaty chodit a&#160;pozorovat je, tak jako jsem doposud chodil za kameny a&#160;za rostlinami a&#160;pozoroval je. Teď, kdy jsem byl ještě v&#160;horách, a&#160;stejně tak poté doma a&#160;za svého dalšího putování jsem pozoroval zvířata a&#160;usiloval o&#160;to, dobrat se podstatných znaků jak na jejich těle, tak ve způsobu jejich života a&#160;v&#160;jejich zacílení. Co jsem viděl, zapisoval jsem si a&#160;porovnával to s&#160;popisy a&#160;se zařazeními, která jsem nacházel v&#160;knihách. A&#160;znovu jsem nad oněmi knihami upadal do pochyb, protože se vzpíralo tomu, co jsem viděl, seskupovat podle prstů na nohou anebo dalších znaků živočichy, kteří stavbou těla podle mého názoru jsou zcela rozliční. Proto jsem si vypracoval utřídění jiné, nikoli vědecké, ale ke svému použití.</p>
			<p class="MLP_text ParaOverride-1">Nějaký zvláštní cíl, jaký bych byl chtěl sledovat, když jsem se vydal do hor, ten jsem tu poprvé neměl, vyjma toho, co se naskýtalo náhodně. Vyrazil jsem do hor, jenom abych si je docela všeobecně prohlédl. Když jsem tedy tohle prvotní nutkání poněkud ukojil, nejbližší cestou jsem se dal do roviny a&#160;po ní jsem odjel zase domů.</p>
			<p class="MLP_text ParaOverride-1">Nicméně nadcházející léto mě znovu vábilo do hor. Jestliže jsem se poprvé jenom docela všeobecně rozhlížel a&#160;dojmy přicházely ke mně, tentokrát jsem se soustředil na jednotlivosti, už jsem byl více svým pánem a&#160;zaměřoval svá pozorování na věci nevšední. Leccos z&#160;toho mi pronikalo do duše. Seděl jsem na kameni a&#160;díval se na širé stinné plochy a&#160;na ostrá světla, která často jako kdyby do nich vyťal nůž. Uvažoval jsem, proč jsou tu stíny tak modré a&#160;světlo tak vydatné a&#160;zeleň tak jiskrná a&#160;vody tak blyštivé. Vytanuly mi na mysli otcovy obrazy, na nichž byly hory, a&#160;mně napadlo, že jsem si je snad měl vzít s&#160;sebou a&#160;mohl srovnávat. Občas jsem se v&#160;menších osadách déle zdržel a&#160;pozoroval lidi, jak jdou za svou obživou, co cítí, co říkají, na co myslí, co si zpívají. Poznal jsem citeru, prohlédl jsem si ji, prozkoumal ji a&#160;poslechl si, jak se na ni hraje a&#160;jak se k&#160;ní zpívá. Připadlo mi, že je to věc, která patří jedině do hor a&#160;je s&#160;nimi neoddělitelně spojena. Oblaka, jak se tvoří, jak visí na horských úbočích, jak se pídí po vrcholcích hor, i&#160;jak vypadá mlha, jak se tvoří a&#160;jak tíhne k&#160;horám, to všechno pro mne bylo cosi podivuhodného.</p>
			<p class="MLP_text ParaOverride-1">To léto jsem také vystoupal do několika vysokých poloh, dal jsem se vůdci dovést nejenom na ledovce, které silně podněcovaly k&#160;pozorování a&#160;k&#160;úvahám, ale zlézal jsem s&#160;nimi i&#160;nejvyšší horské štíty.</p>
			<p class="MLP_text ParaOverride-1">V&#160;mramoru, který se v&#160;těch horách vyskytuje a&#160;který v&#160;nejednom údolí umně opracovávají, zahlédal jsem pozůstatky dávného zaniklého světa. Pídil jsem se po neobvyklých druzích rostlin a&#160;posílal je domů. Sestře jsem už dříve v&#160;létě poslal ve svých herbářích krásný hořec, teď jsem jí zasílal i&#160;pěnišník a&#160;protěž. Natrhal jsem půvabná kvítka na limbě a&#160;na kleči. Tak čas ubíhal, a&#160;když jsem pak odjížděl domů, byl jsem zase bohatší.</p>
			<p class="MLP_text ParaOverride-1">Od té doby jsem zajížděl do hor léto co léto.</p>
			<p class="MLP_text ParaOverride-1">Kdykoliv jsem se z&#160;pokojů svého bytu v&#160;domě rodičů po zimě, kterou jsem tu trávil, díval na oblohu a&#160;nezahlédal na ní už tak často šedivé mraky a&#160;mlhu, nýbrž zhusta už modré a&#160;průzračné povětří, které jako kdyby tou svou barvou ohlašovalo větší vlídnost, kdykoliv na zdech a&#160;na komínech a&#160;na cihlových střechách, které jsem viděl, kam jsem pohlédl, kladl se už stále sytější povlak slunečního svitu, kdykoliv už se neobjevoval sníh a&#160;na stromech v&#160;naší zahradě pučela poupata, všechno mě nabádalo, ať se už vydám do přírody. Abych byť jen přechodně dostál tomu nutkání, rád jsem vyrážel z&#160;města a&#160;osvěžoval se širou rozlehlostí luk, polí, vinic. Když však už kvetly stromy a&#160;rozvíjelo se první listí, šel jsem už vstříc modři hor, i&#160;když jejich úbočí se dosud blyštěla rozmanitým sněhem. Postupně jsem si vybral rozličné končiny a&#160;v&#160;nich jsem pobýval, abych je tak bedlivě poznal a&#160;kochal se jimi.</p>
			<p class="MLP_text ParaOverride-1">Otec neměl nic proti těmto výpravám, byl i&#160;nadmíru spokojen s&#160;tím, jak nakládám se svými příjmy. Rok co rok mi totiž zbývala značná částka, a&#160;ta se vždy mohla přidat k&#160;základnímu jmění. Přesto jsem ve způsobu, jak jsem žil, neviděl nijakou újmu. Usiloval jsem o&#160;to, co mě těší a&#160;co mě málo stojí, daleko méně než rozmanitá povyražení, jimž holdovali mí známí. Šatstvo, jídlo i&#160;pití jsem měl nanejvýš prosté, protože tak to hovělo mé povaze; byli jsme vychováni k&#160;uměřenosti a&#160;takové věci, kdybych jim věnoval nějakou přílišnou pozornost, by mě odváděly od toho, co mám rád a&#160;o&#160;co se snažím. A&#160;tak se mi všechno dobře dařilo, otec a&#160;matka měli radost z&#160;toho, že si vedu řádně, a&#160;já měl radost z&#160;jejich radosti. Jednoho krásného dne jsem propadl kreslení. Napadlo mě totiž, že si přece své přírodniny mohu stejně tak dobře nakreslit jako je popsat, a&#160;kresba že je koneckonců dokonce ještě lepší než popis. Žasl jsem, jak to, že jsem na něco takového nepřipadl hned. Dříve jsem pořád kreslil, ale matematické čáry, které vznikaly podle výpočtů, znázorňovaly plochy a&#160;tělesa v&#160;geometrii a&#160;vytvářely se pomocí kružítka a&#160;šablony. Dobře jsem věděl, že se čarami dá znázornit jakékoliv těleso, a&#160;viděl jsem to v&#160;praxi na otcových obrazech; ale nikdy jsem o&#160;tom příliš neuvažoval, protože jsem se zaměřil jiným směrem. Že jsem takhle to a&#160;ono zanedbával, určitě vyplývalo z&#160;jedné mé vlastnosti, kterou jsem hojně oplýval a&#160;která se mi vyčítala. Kdykoliv jsem byl totiž něčím horlivě zaujat, zapomínal jsem na leccos dalšího, co možná mělo význam větší. Říkali, že je to jednostrannost, ba dokonce nedostatek citu.</p>
			<p class="MLP_text ParaOverride-1">Začal jsem s&#160;kreslením u&#160;rostlin, u&#160;listů, u&#160;stvolů, u&#160;větví. Zpočátku se kresby předlohám příliš nepodobaly, v&#160;dokonalosti kresby jsem měl ještě co dohánět, jak jsem později poznával. Ale neustále se to zlepšovalo, protože jsem byl horlivý a&#160;zkoušel jsem to a&#160;zkoušel. Rostliny, které jsem si předtím založil do herbáře, jakkoliv pečlivě jsem je preparoval, pozbývaly postupně nejenom barvy, ale i&#160;podoby a&#160;ani vzdáleně nepřipomínaly své původní vzezření. Nakreslené rostliny si naproti tomu zachovávaly přinejmenším podobu, nemluvě o&#160;tom, že jsou rostliny, které se vzhledem ke svému ustrojení anebo také vzhledem ke své velikosti do herbáře založit nedají, jako například houby anebo stromy. Ty se daly uchovat v&#160;kresbě. Jenže pouhé kresby mi pomalu rovněž už nestačily, protože jim scházelo vybarvení, a&#160;to je u&#160;rostlin, zejména pak u&#160;květů, přece to hlavní. Začal jsem tedy svá vyobrazení i&#160;vybarvovat a&#160;neustal jsem, dokud se jakžtakž nevyjevila podobnost s&#160;původními předlohami a&#160;neslibovala, že se ještě prohloubí.</p>
			<p class="MLP_text ParaOverride-1">Po rostlinách jsem se pustil i&#160;do dalších věcí, jejichž barevnost v&#160;sobě měla cosi nápadného a&#160;nadmíru zřetelného. Narazil jsem na motýly a&#160;snažil jsem se jich několik vypodobnit. Barvy věcí méně významných, jako kamenů v&#160;nekrystalickém stavu, přišly na řadu posléze a&#160;postupně jsem se naučil cenit si i&#160;jejich půvabů.</p>
			<p class="MLP_text ParaOverride-1">Jak jsem tak kreslil, a&#160;musel si leccos prohlížet proto daleko bedlivěji, a&#160;ježto mě kreslení a&#160;mé dosavadní snahy úplně neuspokojovaly, připadl jsem na další cestu, jež vedla ještě dál.</p>
			<p class="MLP_text ParaOverride-1">Už jsem říkal, že jsem rád zlézal vysoké hory a&#160;z&#160;nich si prohlížel tu a&#160;onu krajinu. Cvičenějšímu oku se leckteré zemské tvary a&#160;podoby naskytovaly znaky daleko výraznějšími a&#160;slučovaly se do velkých, přehlednějších celků. Tady se mysli a&#160;duši nabízel půvab vznikání těchto útvarů, jejich vrásnění a&#160;navyšování, jejich těkavého sunutí a&#160;odchylování od jednoho směru, jejich tíhnutí k&#160;jednomu společnému bodu a&#160;rozptylování do ploch. V&#160;mysli mi vytanula dávná představa, kterou jsem kdysi četl v&#160;jedné knize a&#160;jež se mi pak zase vytratila. Jestliže se voda nekonečně drobnými kapičkami, jaké jsou sotva patrné i&#160;pod zvětšovacím sklem, z&#160;oparu v&#160;ovzduší usazuje na tabulkách našich oken a&#160;přidává se k&#160;nim chlad, který je k&#160;tomu nezbytný, povstává povlak z&#160;nitek, hvězd, vějířů, palem a&#160;květů, kterému říkáme zamrzlá okna. Všechno tohle se skládá do jednoho celku, a&#160;ty paprsky, ta údolí, ty hřbety, ta zauzlení ledu jsou, díváme-li se na ně zvětšovacím sklem, obdivuhodné. Stejně tak se jeví z&#160;hodně vysokých hor níže položené utváření země. Dojista povstalo z&#160;nějaké tuhnoucí látky a&#160;své vějíře a&#160;palmy v&#160;rozsáhlém měřítku rozprostírá doširoka. Samotná hora, na níž stojím, je onen bílý, jasný a&#160;notně zářivý bod, který vídáme uprostřed jemné tkáně našich zamrzlých oken. Palmové okraje zamrzlých okenních tabulek se průvanem anebo odtáváním z&#160;tepla odrolují, vznikají v&#160;nich spáry a&#160;mezery. Horská pásma rozrušuje zvětrávání vlivem vody, vzduchu, tepla a&#160;chladu. Rozrušit ledové jehlice na oknech si pouze žádá méně času než rozrušit jehly hor. Když jsem se díval na zem pod sebou, čemuž jsem se oddával několik hodin, mé srdce to pudilo k&#160;rychlejšímu tepu a&#160;usoudil jsem, že bude úsilím důstojným, ba takovým, vůči němuž mé veškeré dosavadní snahy byly pouze jakousi přípravou, budu-li zkoumat, jak povstal tenhle zemský povrch, a&#160;shromažďováním mnoha drobných faktů na rozmanitých místech rozepnout se do toho velikého a&#160;vznešeného celku, který se naskýtá našemu pohledu, kdykoliv se vydáváme na zemi od kóty ke kótě a&#160;všechny se posléze propátrají a&#160;nezbude už oku ke zkoumání než širé a&#160;klenoucí se moře.</p>
			<p class="MLP_text ParaOverride-1">Podnícen takovýmito pocity a&#160;úvahami jsem se jako jakýmsi závěrným kamenem anebo shrnutím všeho svého dosavadního vědeckého počínání začal zabývat vědou o&#160;utváření zemského povrchu, a&#160;tím možná i&#160;o utváření země samé. Vedle toho, že jsem příležitostně z&#160;vyvýšených míst bedlivě zakresloval podobu zemského povrchu, téměř tak jako kdybych ji viděl v&#160;zrcadle, pořizoval jsem si rozmanitá vynikající díla, jež pojednávají o&#160;této vědě, seznamoval jsem se s&#160;aparaturami, která tu jsou zapotřebí, jakož i&#160;s&#160;tím, jak se používají.</p>
			<p class="MLP_text ParaOverride-1">Zaobíral jsem se tím vším s&#160;neutuchající horlivostí a&#160;zachovával jsem tu přísný řád.</p>
			<p class="MLP_text ParaOverride-1">Naučil jsem se tak postupně poznávat, jak vypadá obloha, ustrojení všeho, co je na ní, a&#160;okolnosti povětří.</p>
			<p class="MLP_text ParaOverride-1">Zajížděl jsem do hor nyní už téměř výlučně za tímto cílem.</p>
		</div>
</body>
</html>