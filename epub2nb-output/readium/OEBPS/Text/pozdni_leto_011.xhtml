<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pozdni_leto-8</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pozdni_leto-8" xml:lang="cs-CZ">
		<div class="Z-kladn--textový-r-meček">
			<p id="_idParaDest-7" class="MLP_uroven2_kapitola ParaOverride-1">Setkání</p>
			<p class="MLP_text_bez1radku">Když jsem putoval na místo, které jsem si stanovil, nakreslil jsem krásnou sochu, kterou jsem objevil ve výklenku jedné zřícené zdi. Vylovil jsem na to z&#160;tlumoku svůj sešit na kreslení; nosil jsem ho v&#160;něm teď s&#160;sebou pořád. Tohle byla na cestě jediná přestávka a&#160;jediné zastavení.</p>
			<p class="MLP_text ParaOverride-1">Když jsem dorazil do určené končiny, první jsem udělal to, že jsem si lépe rozvrhl čas než dříve. Musel jsem si přiznat, že na mne nejspíš bude mít nemalý vliv to, jak se zvládá každodenní práce v&#160;Růžovém domě. Jelikož si tam velmi váží času a&#160;s&#160;tímto statkem se nakládá navýsost pečlivě, začal jsem, i&#160;když jsem si já v&#160;tomto ohledu neměl dosud příliš co vyčítat, daleko spořádaněji než doposud konat za určitou dobu k&#160;jednomu jedinému cíli; dříve jsem pod vlivem okamžitých dojmů cíle často měnil, a&#160;ač jsem se horlivě snažil, přesto jsem ne vždy dosahoval účinku přiměřeného takové snaze. Teď jsem si dal za úkol probádat určitý úsek a&#160;v&#160;průběhu bádání nenechat stranou vůbec nic, co by mělo nějaký význam, ale ani neodsunovat nic do nějaké příhodnější budoucnosti, takže bych snad do doby, kdy vykvetou růže, nebyl-li bych s&#160;předpokládaným úsekem hotov, měl dokončenu skutečně alespoň tu část, kterou jsem probádal, a&#160;mohl se odvolávat na přesně popsané výsledky. Velice záhy poté, co jsem s&#160;prací začal, poznal jsem, že jsem si prostor vymezil příliš široce; ale poznal jsem velice záhy i&#160;to, že i&#160;ten menší prostor, zmohu-li jej, zajistí mi úspěch větší, než kdybych tak jako v&#160;minulosti hodný čas upíral pohled téměř na všechno. Nadto jsem pociťoval jisté uspokojení, když jsem viděl, že se tu článek po článku sřetězuje jistý řád, kdežto dříve měl člověk před sebou spíše jakousi mile chaotickou všehochuť, než že by se bylo z&#160;veškerých těch surovin zhnětlo cosi zformovaného.</p>
			<p class="MLP_text ParaOverride-1">Mé bedny se plnily a&#160;stavěly se jedna k&#160;druhé. Mí průvodci a&#160;nosiči také nabyli opory v&#160;novém uspořádání a&#160;rostla u&#160;nich důvěra ke mně. Pojal jsem k&#160;nim náklonnost a&#160;oni ji opětovali, takže povstávalo jakési radostné soužití a&#160;práce byla čím dál příjemnější, a&#160;tedy i&#160;cílevědomější. Často, když jsme večer seděli v&#160;hostinské místnosti kolem velkého čtvercového javorového stolu, anebo protože dny byly konečně teplejší a&#160;teplejší, namísto u&#160;mrtvých prken stolu venku pod živými a&#160;šumícími javory, kolem nichž byl ztesán smrkový stůl a&#160;ke kterým byl obrácen hostinec s&#160;mnoha okny, vypočítávali jsme si, co se všechno stalo dnes, co za posledních čtrnáct dnů, kolik jsme, jak se vyjadřovali, toho vyřídili a&#160;kolik hor se udělalo. Také brzy začali celou věc pojímat po svém, debatovat o&#160;příhodách v&#160;horských pásmech a&#160;hašteřit se a&#160;mudrovat o&#160;mně, jestli si pamatuji, odkud že všechny ty posbírané kousky jsou, a&#160;byl-li bych schopen změřit výšku a&#160;mohutnost těch hor, že bych asi ty hory uměl v&#160;malém postavit někde na louce anebo na poli. Řekl jsem jim, to že je částečně to, o&#160;co usiluji, a&#160;i když se ty hory nepostaví někde na louce nebo na poli, nakreslí se na papír a&#160;vymalují se takovými barvami, aby každý, kdo se v&#160;těch věcech vyzná, měl ty hory před očima se vším, z&#160;čeho se skládají. Proto si zapamatovávám nejenom, odkud ty kousky jsou a&#160;v&#160;jakých poměrech v&#160;horách existují, ale také si to všechno zapisuji, aby se to nezapomnělo, a&#160;na všechny kousky lepím cedulky, na nichž jsou napsány nezbytné údaje. Ty kousky, když se příslušně uspořádají, jsou pak důkazem toho, co je namalované na papíře neboli na mapě, tak se ta věc jmenuje. Prohlásili, že tohle je velmi chytře udělané, když je potřeba nějaký ten kámen anebo takového něco na stavbu nebo podobně, že je pak možné hned z&#160;mapy vyčíst, kde se najde. Řekl jsem jim, že je tu ještě jeden účel, z&#160;toho, co se nachází v&#160;horách, moci vyvodit, jak vznikly.</p>
			<p class="MLP_text ParaOverride-1">Hory přece vůbec nevznikly, mínil jeden, ty jsou tu už od stvoření světa.</p>
			<p class="MLP_text ParaOverride-1">„Ony také rostou,“ řekl jiný, „každý kámen roste, každá hora roste jako jiní tvorové. Jenom,“ dodal, protože se rád tvářil tak trochu šelmovsky, „nerostou tak rychle jako houby.“</p>
			<p class="MLP_text ParaOverride-1">Tak se dost dlouho a&#160;dost často svářili nad touhle věcí a&#160;takhle jsme debatovali o&#160;naší práci. Pouhým zacházením s&#160;věcmi v&#160;horách, už jenom tím, že se na ně častěji dívali, dozvídali se postupně další a&#160;správnější údaje a&#160;často se pak usmívali nad tím a&#160;oním mylným názorem a&#160;míněním, jaké předtím zastávali.</p>
			<p class="MLP_text ParaOverride-1">Můj deník kreseb, které zachycovaly, jak jsou tu věci uspořádány, byl obsažnější a&#160;obsažnější, víc a&#160;víc bylo v&#160;něm listů a&#160;ty dávaly naději, až nadejde zimní čas anebo vůbec dny nicnedělání, bude lze veškerou látku obsáhle třídit a&#160;pořádat.</p>
			<p class="MLP_text ParaOverride-1">O&#160;nedělích anebo v&#160;jinou dobu, kdy práce nebyla tak naléhavá, naskytla se i&#160;příležitost k&#160;nejedněm příjemným radovánkám a&#160;k&#160;posilujícímu odpočinku.</p>
			<p class="MLP_text ParaOverride-1">Jednoho dne jsme narazili na mramor, o&#160;němž jsem měl za to, že ho můj hostitel v&#160;Růžovém domě dosud vůbec nemá. Skládala ho drobná a&#160;lahodná směs nejryzejší běli, růžové červeni a&#160;slámové žluti. Rozhodl jsem se, že ten mramor svému hostiteli daruji. Pokusil jsem se vydobýt si k&#160;němu vlastnické právo, a&#160;když se mi to podařilo, chystal jsem se mramor vyjmout, a&#160;pokud není nijak narušena jeho pevnost, dát mu ořezáním vzhled, k&#160;němuž je způsobilý. Ukázalo se, že by se z&#160;téhleté suroviny dala zhotovit krásná stolní deska. Z&#160;volných kousků sutě jsem si s&#160;sebou vzal několik lepších a&#160;zamýšlel vyrobit z&#160;nich něco v&#160;upomínku. Jeden jsem dal zbrousit do desky a&#160;tu vyleštit, aby můj hostitel mohl co nejlépe vidět kresbu a&#160;barvu mramoru.</p>
			<p class="MLP_text ParaOverride-1">Tak se spořádal jeden úsek, když se v&#160;údolích začala ukazovat malá poupata růží a&#160;i na hlohu, který rostl na mezích anebo na horských balvanech, se ty kuličky rozvíjely do sličného, ale prostého květu, který je prapředkem našich růží. Rozhodl jsem se proto, že poputuji do Růžového domu. Stěží jsem se s&#160;větším potěšením chystal kdy po dlouhém létě k&#160;cestě domů, než jsem se teď po dobře vykonaném díle připravoval k&#160;návštěvě Růžového domu, abych tam nějakou dobu vychutnával příjemné venkovské pobývání.</p>
			<p class="MLP_text ParaOverride-1">Jednou odpoledne jsem vyšel vzhůru k&#160;tomu domu a&#160;zastihl růže sice ne v&#160;květu, ale tak obsypané poupaty, že se dala za nemnoho dnů čekat hojná květena. „Jak se všechno změnilo,“ řekl jsem majiteli, když jsem se s&#160;ním pozdravil, „když jsem odsud na jaře odcházel, bylo ještě všechno pusté, a&#160;teď je tu všude moře listí, květů a&#160;vůní málem jak minulý rok v&#160;době, kdy jsem se k&#160;tomuhle domu vyškrábal poprvé.“</p>
			<p class="MLP_text ParaOverride-1">„Ano,“ odpověděl mi hostitel, „jsme jako ten bohatec, co nespočítá své poklady. Na jaře zná člověk osobně každou travičku, co se mezi prvními odvažuje vysoukat ze země, a&#160;starostlivě obhlíží, jak se jí daří, až jí je posléze tolik, že už se člověk na ně ani nedívá, že už nemyslí na to, jak namáhavě vyklíčily, ba že se z&#160;nich jednou nadělá seno, a&#160;ani nebere v&#160;úvahu, že přišly na svět teprve v&#160;tomhle roce, a&#160;tváří se, jako kdyby se tady vyskytoval odjaktěživa.“</p>
			<p class="MLP_text ParaOverride-1">Dali mi připravit vlastní příbytek a&#160;zavedli mě do něho. Byly to dvě místnosti na začátku chodby s&#160;hostinskými pokoji, zbudovali byt z&#160;těch dvou místností tak, že v&#160;jedné zdi prorazili nové dveře. Jeden pokoj byl hodně velký a&#160;původně byl určen k&#160;tomu, aby v&#160;něm bylo ubytováno několik lidí. Teď byl prázdný, u&#160;stěn kolem dokola stály stoly a&#160;stojany, uprostřed pokoje se vyskytoval jeden dlouhý stůl, abych si měl kde rozložit věci, které jsem si třeba přinesl s&#160;sebou z&#160;hor. Druhý pokoj byl menší a&#160;zařízený jako má ložnice a&#160;obývací místnost. Staroch mi dal od tohohle bytu klíče. Také mi ve světlé zděné chatě, která byla nedaleko za truhlárnou na západním konci zahrady a&#160;v&#160;dřívějších dobách se používala ke kamenickým pracím, ukázali místnost, kterou předtím vyklidili a&#160;kam jsem si mohl až na další uložit věci, co jsem v&#160;horách nasbíral. Pokud bych potřeboval prostoru víc, mohou prý vyklidit další, ježto práce v&#160;kameni jsou už skoro skončeny a&#160;stěží se ještě bude něco pilovat, brousit anebo hladit. Taková pozornost mě dojala natolik, že jsem téměř nebyl s&#160;to vypravit ze sebe nějaký dík. Nechápal jsem, čím jsem se zasloužil o&#160;toho člověka anebo o&#160;jeho okolí, že kolem mne pořádají takové tance. Jedno mě uklidňovalo, mohl jsem z&#160;těch všech příprav vyvodit, že nejsem v&#160;domě nevítán, jinak by jim totiž nic podobného ani nepřišlo na mysl. Vědomí toho slibovalo, že se ve zdejším prostředí budu moci pohybovat daleko volněji. Konečně jsem ze sebe přesto vypravil jakési poděkování, a&#160;to se vzalo s&#160;potěšením na vědomí.</p>
			<p class="MLP_text ParaOverride-1">Když jsem v&#160;příbytku složil své vandrovní věci a&#160;první obecné debaty byly u&#160;konce, chtěl jsem si pro přehled projít zahradu. Vyšel jsem z&#160;domu bočními dveřmi, a&#160;když jsem se ocitl v&#160;malé místnosti přiléhající ke vchodu, přiběhl ke mně velký hlídací pes a&#160;vrtěl oháňkou. Když jsem viděl, že mě to staré psisko poznává a&#160;vítá, byl jsem tak dětinský, že jsem se z&#160;toho radoval, protože mi připadalo, že nejsem vůbec cizí a&#160;že už takříkajíc patřím do rodiny.</p>
			<p class="MLP_text ParaOverride-1">Na druhý den po mém příchodu dorazil kočár s&#160;mým zavazadlem a&#160;s&#160;mramorovou deskou. Dal jsem všechno vyložit a&#160;desku odevzdal hostiteli; podotkl jsem k&#160;tomu, že mu to přináším jako upomínku z&#160;hor. Zároveň jsem mu předal menší broušený mramor, aby si mohl důkladněji prohlédnout jeho charakter. Velmi bedlivě se zadíval na mramor a&#160;poté i&#160;na desku. Nato řekl: „Ten mramor je nad obyčej krásný, takový ještě ve sbírce vůbec nemám, i&#160;deska je zjevně hustá a&#160;kompaktní, takže bude možné do ní cokoliv čistě vybrousit, mám velkou radost, že mám ten kousek, a&#160;děkuji vám za něj velice. Ovšem v&#160;mém domě se jako součást vybavení uplatnit nedá, protože tady jsou umístěny jen ty kusy, které jsem sám nasbíral, a&#160;protože z&#160;takovéhoto sbírání a&#160;jeho zaknihovávání mám radost takovou, že i&#160;v&#160;budoucnosti bych se od téhle zásady nerad odchýlil. Ale docela určitě se z&#160;tohohle mramoru udělá něco, co ho bude hodno, mám naději, že se to bude líbit i&#160;vám, a&#160;přál bych si, aby způsob jeho uplatnění dělal radost vám i&#160;mně.“</p>
			<p class="MLP_text ParaOverride-1">Tak jako tak jsem něco podobného očekával, a&#160;nevyvedlo mě to z&#160;míry.</p>
			<p class="MLP_text ParaOverride-1">Mramor odvezli do kamenné hutě, měl tam spočívat, dokud se nerozhodne, jak se s&#160;ním naloží. Své ostatní věci jsem si arci dal odnést do bytu.</p>
			<p class="MLP_text ParaOverride-1">Chodil jsem v&#160;létě vždy ve velmi lehkých šatech, buď z&#160;neběleného, anebo z&#160;pruhovaného plátna. Na hlavě jsem míval ponejvíce lehký slaměný klobouk. Abych tu nebyl nápadný a&#160;tolik se nelišil od prostých oděvů obyvatelů domu, vyňal jsem ze zavazadla pár takových obleků, jeden jsem vzal na sebe a&#160;své cestovní šaty jsem místo něho uložil zpátky do zavazadla na budoucí putování.</p>
			<p class="MLP_text ParaOverride-1">Můj hostitel na své usedlosti něco jako kroj dílem zavedl, dílem si ho oblékali lidé sami od sebe. Služky v&#160;domě měly na sobě místní kroj, jen pokud někde nepůsobil příjemně, anebo dokonce vypadal bezmála ošklivě, tak jako v&#160;našich horách, majitel domu zasáhl a&#160;zmírnil jeho vzezření drobnými dodatky; připadaly mi půvabné. Ty doplňky zpočátku narážely na odpor, ale ježto je daroval starý pán a&#160;nechtěli se ho dotknout, přijali je, a&#160;později je sousedky nejenom záviděly, ale i&#160;napodobovaly. Muži, kteří sloužili v&#160;domě nebo pracovali v&#160;šafářském dvoře anebo měli co dělat v&#160;zahradě, nosili obarvené plátěné šaty, jen nebyly tak tmavé, jak je zvykem u&#160;nás v&#160;horách. Kazajku anebo jiný kabát v&#160;létě neměli, chodili jen v&#160;košili s&#160;vyhrnutými rukávy, kolem krku mívali volně uvázaný šátek. Na hlavě někteří jako domácí pán nenosili nic, jiní mívali obyčejný slamák. Eustach zjevně takovéhle šaty nenapodoboval, ten si je vybíral sám. Také chodil v&#160;pruhovaném plátěném obleku, většinou v&#160;rezavě hnědém s&#160;šedivou a&#160;bílou; ale pruhy byly téměř na dlaň široké, anebo veškerá látka měla jenom dvě barvy, polovina byla napodél hnědá, polovina bílá. Často měl na hlavě slamák, často zhola nic. Jeho dělníci měli podobné obleky, zřídkakdy na nich bylo postřehnout špinavou skvrnu; při práci měli totiž opásané velké zelené zástěry. Ze všech těch lidí se vyděloval zahradník a&#160;zahradnice, ti chodili v&#160;šatech jen sněhobílých.</p>
			<p class="MLP_text ParaOverride-1">Ukázal jsem hostiteli a&#160;Eustachovi kresbu sochy v&#160;onom výklenku ve zdi, kterou jsem kdysi vytvořil. Měli radost, že si všímám takových věcí, a&#160;řekli, že mají tentýž obrázek i&#160;mezi svými kresbami, jen že teď je s&#160;mnoha dalšími listy mimo dům.</p>
			<p class="MLP_text ParaOverride-1">Prohlížel jsem si všechno, co mě v&#160;zahradě a&#160;na poli zaujalo v&#160;minulém roce v&#160;touž roční dobu. Listí stromů, listy zelí a&#160;listí dalších rostlin byly nedotčeny housenkovým požerem, a&#160;nejenom v&#160;zahradě, ale i&#160;v&#160;bezprostředním okolí a&#160;tam, kde dosahovalo až kamsi do dáli. Když jsem se ubíral sem, zaměřil jsem se právě na tuhle okolnost. Přesto zahrada nepostrádala sličnou okrasu motýlů; jednak totiž ptáci nedokázali spolykat úplně všechny housenky, jednak vítr vál ty krásné živoucí květy do naší zahrady, anebo sem sami přilétali na svém putování, na něž se někdy vydávají hodně daleko. Zpěv ptáků byl pro mne osobitý stejně jako v&#160;minulém roce, a&#160;jihl jsem při něm stejně hluboce. Tím že jsou ptáci rozličně daleko, zvuky tedy doléhají do uší nestejně silně, tím že tu a&#160;tam se přeruší, protože mají mezitím všelicos co dělat, lapat nějaký ten pokrm, dávat pozor na to a&#160;na ono mládě, povstává cosi půvabného, co dojímá srdce, jako kdesi v&#160;lese, kdežto i&#160;ti nejlepší zpěvaví ptáci, jsou-li v&#160;mnoha klecích těsně u&#160;sebe, vyluzují jenom křik, a&#160;tím že v&#160;zahradě jsou navzájem přece jenom zase blíž než někde v&#160;lese, ten jímavý zvuk je výraznější, kdežto v&#160;lese tu a&#160;tam i&#160;slabý a&#160;osamělý. Viděl jsem hnízda, chodil za nimi a&#160;učil se poznávat zvyky těch tvorů.</p>
			<p class="MLP_text ParaOverride-1">Zařídil jsem se v&#160;pokojích, vytahal jsem knihy a&#160;písemnosti, které jsem si přivezl, abych si v&#160;nich četl, zapisoval si do nich a&#160;třídil je. Také jsem na velký stůl a&#160;na stojany u&#160;stěn umístil menší věci, které jsem měl s&#160;sebou, zejména zkameněliny, anebo další výraznější pozůstatky, abych je používal. Mnohokrát za mnou přišel Gustav, zajímal se o&#160;ty věci, leccos jsem mu objasnil, a&#160;hostitel neviděl nerad, když jsem s&#160;ním, buď pod stinnými lipami v&#160;zahradě s&#160;knihou v&#160;ruce, anebo bez knihy na dlouhých procházkách&#160;– staroch totiž ještě pořád měl rád pohyb&#160;–, promlouval o&#160;své vědě. Odvděčoval se mi vyprávěním o&#160;té své a&#160;já mu přátelsky naslouchal, i&#160;když zmiňoval věci, které jsem znal už lépe. Dobu, kdy jsem neměl co na práci a&#160;byl jsem sám, trávil jsem výpravami do polí anebo jsem zašel do truhlárny anebo do skleníků anebo mezi kaktusy. Vlnící se pole, s&#160;nimiž jsem se setkával kolem usedlosti v&#160;minulém roce, vlnila se i&#160;letos a&#160;den ze dne byla krásnější, hustší a&#160;požehnanější, zahrada se šňořila spoustou listí a&#160;plodů čím dál kypřejších, zpěv ptáků byl mi pořád příjemnější a&#160;příjemnější a&#160;jako kdyby vzlínal ve větvích víc a&#160;víc, tvorečkové mě poznávali, brali si ode mne krmení a&#160;už se mě nebáli. Postupně jsem poznal všechny sloužící a&#160;naučil jsem se nazývat je jmény, byli ke mně přátelští a&#160;měl jsem za to, že jsou na mne tak hodní proto, že vidí, jak vlídně se mnou jedná jejich pán. Růžím se neobyčejně dařilo, tisíce jich čekaly na chvíli, kdy se rozpuknou. Často jsem pomáhal při pracích, které měly co činit s&#160;těmihle květy, a&#160;byl jsem u&#160;toho, když se kontrolovaly práce s&#160;růžemi a&#160;zjišťovalo se, jestli je u&#160;nich všechno v&#160;dobrém pořádku. Stejně tak jsem se rád připojoval k&#160;obhlídkám dalších věcí, když se pracovalo na lukách anebo v&#160;lese; tam se teď začalo rozřezávat dříví poražené v&#160;zimě anebo se zchystávalo na stavbu anebo k&#160;řezbářským pracím. Když staroch a&#160;Gustav vedle mne šli prostovlasí, měl jsem svůj slamák v&#160;ruce a&#160;musel jsem si přiznat, že je mnohem příjemnější, když vzduch provívá vlasy, než když ho klobouk na hlavě drží v&#160;uctivé vzdálenosti, a&#160;že kučery chrání před horkem stejně dobře jako na hlavě klobouk.</p>
			<p class="MLP_text ParaOverride-1">Jednoho dne, když jsem zrovna seděl ve svém pokoji, zaslechl jsem, že k&#160;domu přijíždí kočár. Když jsem došel k&#160;mříži, stál už před ní. Táhli ho dva hnědáci, kočí seděl ještě na kozlíku a&#160;určitě zrovna zastavil. Před kočárovými dvířky, obrácený zády ke mně, stál hostitel, vedle něho Gustav a&#160;vedle Gustava Kateřina a&#160;dvě děvečky. Kočár ještě nebyl vůbec otevřený, byl to uzavřený prosklený vůz a&#160;na vnitřních stranách oken měl zelené zatažené hedvábné zá­clonky. Chvilku poté, co jsem přišel, otevřel hostitel kočárová dvířka. Vzal za ruku ženskou postavu a&#160;pomohl jí z&#160;kočáru. Žena měla na klobouku závoj, ten si však odhrnula a&#160;ukázala nám tvář. Žena byla stará. Okamžitě, jen jsem ji uviděl, vytanula mi na mysli představa, kterou si jednou hostitel, když mluvil o&#160;některých stárnoucích ženách, vypůjčil od odkvétajících růží.</p>
			<p class="MLP_text ParaOverride-1">„Podobají se takovým vadnoucím růžím. I&#160;když už mají na tváři vrásky, mezi těmi vráskami je vidět ještě velice sličnou, příjemnou barvu,“ říkal tehdy, a&#160;tak tomu bylo u&#160;téhle ženy. Na spoustě jemných vráseček spočívala barva tak něžná a&#160;jemná, že si ji člověk nemohl nezamilovat a&#160;že ta žena byla v&#160;tomhle domě růží z&#160;těch, které když odkvétají, jsou ještě krásnější než jiné v&#160;plném květu. Žena měla pod čelem velikánské černé oči, pod kloboukem byly ve vlasech už patrné dva velice úzké stříbrné proužky, a&#160;ústa byla velice milá a&#160;sličná. Seskočila ze stupátka a&#160;pravila: „Bůh tě pozdrav, Gustave!“</p>
			<p class="MLP_text ParaOverride-1">Staroch se k&#160;ní sklonil, žena k&#160;němu naklonila tvář a&#160;rty se navzájem políbily na uvítanou.</p>
			<p class="MLP_text ParaOverride-1">Po téhle ženě vystoupila z&#160;kočáru ještě jedna ženská postava. I&#160;ona měla na klobouku závoj a&#160;i ona si jej odhrnula. Zpod klobouku vykukovaly hnědé kučery, obličej byl hladký a&#160;jemný, ta žena byla doposud dívka. Pod čelem byly rovněž velké černé oči, ústa byla spanilá a&#160;nevýslovně laskavá, dívka mi připadala nezměrně krásná. Víc jsem uvažovat nemohl; najednou mě totiž napadlo, že je proti dobrému mravu, abych tu tak stál za mříží a&#160;civěl na lidi vystupující z&#160;kočáru, když ti, co je vítají, stojí ke mně zády a&#160;nevědí, že tu jsem. Zašel jsem za roh domu a&#160;vydal se zpátky do pokoje, kde jsem pobýval.</p>
			<p class="MLP_text ParaOverride-1">Tam jsem za nějaký čas podle kroků a&#160;hovoru sluchem poznal, že celá společnost se ubírá kolem mého pokoje celou chodbou nejspíš do parádních pokojů na východní straně domu.</p>
			<p class="MLP_text ParaOverride-1">Co se dál událo u&#160;kočáru, jestli z&#160;něho ještě vystoupil jeden nebo dva lidé, to jsem vědět nemohl; už jsem se totiž nechtěl podívat ani oknem. Ale podle toho, co mluvili a&#160;co halekali lidé, poznal jsem, že se vykládají a&#160;nosí věci do domu. Zaslechl jsem posléze i&#160;to, jak kočár odjíždí, nejspíš ho vezli na šafářův dvorec.</p>
			<p class="MLP_text ParaOverride-1">Pořád jsem ještě seděl uvnitř v&#160;pokoji. Nešel jsem ani k&#160;oknu, ani do zahrady, ba vůbec jsem nevyšel z&#160;pokoje, i&#160;když uplynulo už hodně času, poklidně a&#160;tiše. Chtěl jsem si číst a&#160;něco psát, ale pak jsem to stejně nedělal.</p>
			<p class="MLP_text ParaOverride-1">Posléze, to už uběhlo možná i&#160;několik hodin, přišla Kateřina a&#160;řekla, že mě starý pán velmi pěkně prosí, abych byl tak laskav a&#160;přisel do jídelny, že mě tam už čekají.</p>
			<p class="MLP_text ParaOverride-1">Sešel jsem dolů.</p>
			<p class="MLP_text ParaOverride-1">Když jsem vešel do jídelny, uviděl jsem, že u&#160;stolu v&#160;lenošce sedí hostitel, vedle něho že se uvelebil Gustav. Na protější straně stolu seděla ta žena. Židli však měla poněkud pootočenou od stolu a&#160;přivrácenou ke dveřím, kterými jsem vešel. Za ní, bočně o&#160;půl židle, sedělo to děvče.</p>
			<p class="MLP_text ParaOverride-1">Měly teď na sobě docela jiné šaty, než když jsem je viděl vystupovat z&#160;kočáru. Namísto městského klobouku, který měly tehdy, pokrývaly jim teď hlavy slamáky s&#160;nepříliš širokou krempou, takže měly taktak stín, zbytek šatů byl z&#160;prosté světlé látky nevýrazné barvy, zhotovené bez jakéhokoliv zvláštního zdobení, a&#160;ani na výstřihu nebylo nic, co by bilo do očí, žádná na odiv vystavovaná rustikálnost ani nijaký přísně dodržený městský charakter.</p>
			<p class="MLP_text ParaOverride-1">Kolem bylo plno sloužících, i&#160;Kateřina, která pro mne přišla, vrátila se mi v&#160;patách do jídelny a&#160;přidala se k&#160;děvečkám, co tu postávaly. Byl tady i&#160;zahradník Šimon.</p>
			<p class="MLP_text ParaOverride-1">Když jsem se přiblížil ke stolu, můj hostitel vstal, obešel stůl, přivedl mě k&#160;té ženě a&#160;řekl: „Dovol, abych ti představil mladého muže, o&#160;kterém jsem ti vyprávěl.“</p>
			<p class="MLP_text ParaOverride-1">Nato se otočil ke mně a&#160;řekl: „Tahle žena je Gustavova matka, Matylda.“</p>
			<p class="MLP_text ParaOverride-1">Žena v&#160;první chvíli neříkala nic, nějakou dobu na mne upírala své tmavé oči.</p>
			<p class="MLP_text ParaOverride-1">Pak rukou ukázal na děvče a&#160;řekl: „Tohle je Gustavova sestra Natálie.“</p>
			<p class="MLP_text ParaOverride-1">Nevěděl jsem, jsou dívčiny líce vždycky tak rudé, anebo teď zruměněly? Byl jsem celý zaražený a&#160;nevypravil jsem ze sebe slovo. Bylo mi nanejvýš nápadné, že teď, kdy jméno málem nezbytně potřebuje, neptá se ani na mé, ani neuvedl jména těch žen. Než jsem stačil pořádně uvážit, jestli k&#160;úklonu, který jsem už provedl, mám něco říci, anebo ne, znovu se pustil do řeči a&#160;podotkl: „Je už z&#160;něho milý domácí přítel a&#160;věnuje nám něco času v&#160;naší venkovské samotě. Snaží se probádat hory a&#160;krajinu a&#160;trochu přispět k&#160;poznání toho, co už existuje, a&#160;k&#160;vytváření dějin toho, co povstalo. I&#160;když skutky a&#160;výdobytky světa jsou spíše záležitostí mužů a&#160;starců, opravdová vůle zdobí i&#160;mladíka, ba i&#160;tehdy, když není tak jasná a&#160;určitá jako tady.“</p>
			<p class="MLP_text ParaOverride-1">„Můj přítel mi o&#160;vás vyprávěl,“ řekla mi žena a&#160;znovu a&#160;znovu na mne pohlížela těma tmavýma zářivýma očima, „říkal mi, že jste u&#160;něho byl v&#160;minulém roce, že jste se za ním vypravil na jaře a&#160;slíbil jste, že opět strávíte nějakou dobu v&#160;tomhle domě, až pokvetou růže. Můj syn o&#160;vás také velice často mluvil.“</p>
			<p class="MLP_text ParaOverride-1">„Zřejmě tu není tak docela nerad,“ řekl můj hostitel, „jeho tvář totiž přinejmenším ještě nepozbyla své radostnosti, ani když byl u&#160;nás předtím, ani teď.“</p>
			<p class="MLP_text ParaOverride-1">Když se tohle všechno říkalo, vzpamatoval jsem se a&#160;řekl: „I&#160;když přicházím z&#160;velkého města, málo jsem se stýkal s&#160;cizími lidmi, a&#160;tedy nevím, jak se s&#160;nimi jedná. V&#160;tomhle domě jsem proto, že jsem se omylem obával bouřky a&#160;vyšel si sem nahoru, abych požádal o&#160;přístřeší; a&#160;přijali mě tu velice přátelsky, vlídně mě vybídli, abych přišel zase, a&#160;já jsem to udělal. Zamiloval jsem si to tu neméně než u&#160;svých drahých rodičů, u&#160;nich panuje také taková úcta k&#160;pravidlům a&#160;řád jako tady. Pokud to není nevhod a&#160;nikdo proti tomu nic nenamítá, řeknu rád, i&#160;když nevím, jestli to říci smím, že vždycky přijdu s&#160;radostí, pokud mě pozvete.“</p>
			<p class="MLP_text ParaOverride-1">„Zvu vás,“ opáčil můj hostitel, „a nemůžete nepoznat z&#160;toho, jak si vůči vám vedeme, že jste nám navýsost vítán. Teď budou nějaký čas trávit v&#160;domě i&#160;Gustavova matka a&#160;sestra a&#160;počkáme si, jak se náš život bude vyvíjet. Nechcete se na chvilku posadit tuhle ke mně a&#160;vyčkat, až skončí vítací projevy těch všech, co tu stojí?“ </p>
			<p class="MLP_text ParaOverride-1">Obešel stůl a&#160;vrátil se tam, kde předtím seděl, a&#160;já mu šel v&#160;patách. Gustav mi uvolnil kousek místa vedle svého pěstouna a&#160;pohlížel na mne s&#160;radostí, jakou pociťuje syn, kterého v&#160;cizině navštíví matka.</p>
			<p class="MLP_text ParaOverride-1">Natálie neřekla dosud jediné slovo.</p>
			<p class="MLP_text ParaOverride-1">Jak jsem se tak po očku díval na ženy teď proti sobě, viděl jsem docela zřetelně, že tu sedí Gustavova matka a&#160;sestra; jedna i&#160;druhá měly totiž stejné velké černé oči jako Gustav, jedna i&#160;druhá stejné rysy ve tváři, a&#160;Natálie měla i&#160;Gustavovy hnědé kučery, kdežto matčiny měly stříbrnou barvu stáří. Velmi hezky upravené, spadaly jí po obou stranách čela ve svazku daleko širším než předtím zpod cestovního slamáku.</p>
			<p class="MLP_text ParaOverride-1">Když jsme si sedali, předstoupila před Matyldu hospodyně Kateřina.</p>
			<p class="MLP_text ParaOverride-1">Paní jí řekla: „Buď hodně zdráva, Kateřino, děkuji ti, že se tak staráš o&#160;svého pána a&#160;o&#160;mého syna a&#160;pečuješ o&#160;ně a&#160;bdíš nad nimi. Děkuji ti velice. Něco jsem ti přivezla, jen takovou malou upomínku, hned ti ji dám.“</p>
			<p class="MLP_text ParaOverride-1">Když Kateřina ustoupila, když se k&#160;ženě všichni hrnuli, ukláněli se jí a&#160;několik děvčat jí políbilo ruku, řekla: „Buďte všichni ze srdce pozdraveni, všichni se staráte o&#160;pána a&#160;o&#160;jeho odchovance. Buď pozdraven, Šimone, buď pozdravena, Kláro, myslím na vás na všechny a&#160;všem jsem něco přivezla, abyste viděli, že jsem ve své náklonnosti na nikoho nezapomněla; jinak to jsou všechno jenom takové maličkosti.“</p>
			<p class="MLP_text ParaOverride-1">Lidé se znovu ukláněli, leckdo jí políbil i&#160;ruku, a&#160;vzdálili se. Uklonili se i&#160;Natálii, ta pozdrav navýsost přátelsky opětovala.</p>
			<p class="MLP_text ParaOverride-1">Když byli všichni pryč, řekla matka Gustavovi: „Tobě jsem také něco přivezla, ať ti to udělá radost, neřeknu ti ještě, co; ale přivezla jsem to jenom zatím, a&#160;nejdřív se musíme zeptat pěstouna, jestli to smíš používat úplně, anebo jen částečně, anebo ještě nesmíš.“</p>
			<p class="MLP_text ParaOverride-1">„Děkuju ti, máti,“ opáčil syn, „jsi velmi hodná, milá maminko, už teď vím, co to je, a&#160;udělám přesně to, co řekne pěstoun.“</p>
			<p class="MLP_text ParaOverride-1">„Tak to bude dobře,“ odpověděla.</p>
			<p class="MLP_text ParaOverride-1">Poté, co to řekla, všichni vstali.</p>
			<p class="MLP_text ParaOverride-1">„Letos jsi přijela ve velice dobrý čas, Matyldo,“ řekl můj hostitel, „ještě se nerozpukla jediná růže; ale už se na to všechny chystají.“ Za tohohle rozhovoru jsme došli ke dveřím a&#160;můj hostitel mě požádal, abych zůstal se společností.</p>
			<p class="MLP_text ParaOverride-1">Vyšli jsme ven kolem zelené mříže a&#160;dali se na písčité prostranství před domem. Lidé jistě už o&#160;tomhle všem věděli; dva z&#160;nich totiž přinesli rozměrnou lenošku a&#160;postavili ji přední stranou k&#160;růžím, kus od nich.</p>
			<p class="MLP_text ParaOverride-1">Žena usedla do lenošky, složila ruce do klína a&#160;dívala se na růže.</p>
			<p class="MLP_text ParaOverride-1">Stáli jsme kolem ní. Natálie jí byla po levici, vedle ní Gustav, hostitel stál za křeslem, a&#160;já, abych nebyl příliš blízko Natálii, stoupl jsem si na pravou stranu a&#160;trochu víc dozadu.</p>
			<p class="MLP_text ParaOverride-1">Žena tu delší dobu seděla, pak mlčky vstala a&#160;odešli jsme z&#160;prostranství.</p>
			<p class="MLP_text ParaOverride-1">Šli jsme do truhlárny. Eustach při tom všeobecném vítání v&#160;jídelně nebyl. Ten se určitě považoval za umělce, za kterým se chodí. Podle toho, jak se všichni chovali, poznal jsem, že tomu tak skutečně je a&#160;že se taková návštěva má za nanejvýš vhodnou. Eustach to jistě věděl; se svými lidmi, kteří neměli zelené zástěry, stál totiž přede dveřmi, aby hosty uvítal. Žena všem za pozdrav poděkovala, srdečně promluvila s&#160;Eustachem, zeptala se ho, jak se vede jemu i&#160;jeho lidem, na jejich práci a&#160;snažení, a&#160;zmínila se o&#160;minulých dílech; tomu jsem příliš nerozuměl, protože jsem o&#160;nich nic nevěděl. Nato jsme vešli do dílny, tam si žena prohlédla všechna jednotlivá pracoviště. V&#160;Eustachově místnosti vyslovila prosbu, aby jí, jelikož tu pobude déle, ukázal a&#160;dopodrobna vyložil leckterou jednotlivost.</p>
			<p class="MLP_text ParaOverride-1">Z&#160;truhlárny jsme odešli do zahradnického příbytku, tam žena chvilku promlouvala se starými zahradníky. Nato jsme se vydali do skleníku, za ananasy, za kaktusy a&#160;poté do zahrady.</p>
			<p class="MLP_text ParaOverride-1">Žena zřejmě všechny ty končiny znala; zvědavě se rozhlížela po místech, kde doufala objevit jisté květiny, pátrala po známých zařízeních, a&#160;dokonce nahlížela do keřů, kde se dalo čekat třeba ještě hnízdo nějakého ptáka. Kde se od dřívějška něco změnilo, všimla si toho a&#160;ptala se, proč a&#160;jak. Takto jsme prošli celou zahradu a&#160;dorazili až k&#160;velké třešni a&#160;k&#160;odpočívadlu mezi poli. Tam ještě s&#160;mým hostitelem probírala cosi stran úrody a&#160;poměrů mezi sousedy.</p>
			<p class="MLP_text ParaOverride-1">Natálie mluvila navýsost málo.</p>
			<p class="MLP_text ParaOverride-1">Když jsme se vrátili do domu, rozešli jsme se do pokojů, protože se blížil oběd. Můj hostitel mi ještě předtím řekl, abych se na oběd nepřevlékal; není prý to tu zvykem, ani když zavítá někdo cizí, a&#160;byl bych jenom nápadný.</p>
			<p class="MLP_text ParaOverride-1">Poděkoval jsem mu za tu připomínku.</p>
			<p class="MLP_text ParaOverride-1">Když domovní zvonek odbil dvanáctou a&#160;já sešel dolů do jídelny, skutečně jsem zastihl všechny nepřevlečené. Můj hostitel byl v&#160;šatech, jaké nosil po celý čas, a&#160;ženy měly stejné oděvy, v&#160;nichž byly předtím na procházce. Gustav a&#160;já jsme byli jako obyčejně.</p>
			<p class="MLP_text ParaOverride-1">Na horním konci stolu byla trochu větší židle a&#160;před ní na stole stoh talířů. Můj hostitel, poté co se odbyla tichá modlitba, dovedl ženu k&#160;té židli, a&#160;hned na ni usedla. Vlevo od ní seděl hostitel, vpravo já, vedle hostitele Natálie a&#160;vedle ní Gustav. Udivilo mě, že můj hostitel ženu jako prvního z&#160;hostů dovedl k&#160;místu, kde se vršily talíře; tam v&#160;domě mých rodičů sedávala matka a&#160;podávala talíře. Ale tady to bylo dojista tak zavedené; protože skutečně žena začala hned rozlévat polévku do talířů a&#160;tu pak mladá služebná roznášela hostům.</p>
			<p class="MLP_text ParaOverride-1">To mě naplnilo velikým poklidem. Jako kdyby tohle tu až doposud scházelo. Teď do domu přibylo něco jako rodina, díky téhle okolnosti příbytek rodičů mi byl vždycky tak milý a&#160;příjemný.</p>
			<p class="MLP_text ParaOverride-1">Jídlo bylo tak prosté, jak bývalo po celou dobu, kterou jsem trávil v&#160;Růžovém domě.</p>
			<p class="MLP_text ParaOverride-1">Mluvilo se jasně a&#160;vážně a&#160;můj hostitel vedl debaty s&#160;otevřeností, vesele a&#160;klidně.</p>
			<p class="MLP_text ParaOverride-1">Po jídle se objevil velký koš, ten přinesla do jídelny Arabela, Matyldina služka, která přišla s&#160;ženami, pak už jsem ji ale neviděl vycházet ven. Kromě koše přinesli i&#160;balík v&#160;šedivém papíře a&#160;zavázaný krásnými šňůrami, položili ho na dvě židle, které stály u&#160;stěny. V&#160;koši byly dary, jež lidem přivezla Matylda, ty se teď vybalovaly. Viděl jsem, že takovéhle rozdílení dárků tu je zvykem a&#160;určitě se odbývalo častěji. Přišla dovnitř čeleď a&#160;každý dostal něco vhodného, ať už černý šátek pro děvče anebo zástěru anebo látku na šaty, anebo pro muže stříbrné knoflíky na vestu nebo blyštivou přezku na kloboukovou stuhu nebo jemnou peněženku. Zahradník dostal cosi, co bylo zavinuto do velice jemných kovových blan. Měl jsem za to, že je to dojista nějaký vybraný druh šňupacího tabáku.</p>
			<p class="MLP_text ParaOverride-1">Když se všechno rozdělilo, když už všichni natisíckrát poděkovali a&#160;brali se z&#160;pokoje, Matylda ukázala na balík, který stále ještě spočíval na židlích, řekla: „Gustave, pojď ke mně.“</p>
			<p class="MLP_text ParaOverride-1">Mladík vstal, obešel stůl a&#160;pokročil k&#160;ní. Vzala ho přátelsky za ruku a&#160;řekla: „Co tu leží, je tvé. Už dlouho jsi mě o&#160;to prosil a&#160;já ti to musela dlouho odpírat, protože to pro tebe ještě nebylo. Jsou to díla Goethova. Patří teď tobě. Leccos z&#160;nich je pro zralejší věk, ba pro věk navýsost zralý. Neumíš si ještě vybrat, které z&#160;těchhle knih vezmeš do ruky a&#160;které si asi ušetříš na pozdější dobu. Pěstoun k&#160;dobrým skutkům, které ti prokázal, přidá ještě ten, že vybere za tebe, a&#160;ty ho v&#160;tomhletom poslechneš, tak jaks ho doposud vůbec poslouchal.“</p>
			<p class="MLP_text ParaOverride-1">„Jistě, milá máti, to udělám, jistě,“ řekl Gustav.</p>
			<p class="MLP_text ParaOverride-1">„Ty knihy nejsou nové a&#160;krásně vázané, jaks možná očekával,“ zahovořila zase. „Jsou to tytéž Goethovy knihy, které jsem leckterou noc i&#160;leckterý den četla s&#160;radostí i&#160;se zármutkem a&#160;které mi byly schopné dodávat často útěchu a&#160;klid. Dávám ti své Goethovy knihy. Myslela jsem, že by ti možná bylo milejší, kdyby ses v&#160;nich krom obsahu setkal i&#160;s&#160;matčinou rukou, nejenom s&#160;knihařovou a&#160;s&#160;tiskařovou.“</p>
			<p class="MLP_text ParaOverride-1">„Ach matko, drahá matko, jsou mi milejší, daleko milejší,“ odpověděl jí Gustav, „já přece znám ty knihy, co jsou vázané v&#160;jemné hnědé kůži, co mají na hřbetech jemné zlaté zdobení a&#160;v&#160;něm se pyšní půvabnými písmeny, knihy, v&#160;nichž sis hodně často četla, jak jsem tě vídal, a&#160;proto také jsem tě už několikrát znovu a&#160;znovu o&#160;takové knihy prosil.“</p>
			<p class="MLP_text ParaOverride-1">„Já si to myslela, že ti budou milejší,“ řekla paní, „a proto jsem ti je také dala. Ježto bych ale po zbytek života ještě pár slov od toho pozoruhodného člověka chtěla pochytit, koupím si ty knihy znovu, pro mě mají nové význam jako ty staré. Ty však si ty své vezmi a&#160;odnes na místo, které se ti na ně vyklidilo.“</p>
			<p class="MLP_text ParaOverride-1">Gustav jí políbil ruku a&#160;z&#160;jakési nemotorné něžnosti jí položil ruku na rameno šatu. Ale neřekl slovo, poodešel ke knihám a&#160;začal rozvazovat šňůru.</p>
			<p class="MLP_text ParaOverride-1">Když se mu to podařilo, když vyňal knihy z&#160;papírového obalu a&#160;v&#160;několika zalistoval, najednou s&#160;jednou v&#160;ruce přišel k&#160;nám a&#160;řekl: „Ale vidíš, máti, tady je nejedna řádka podškrtnutá jemnou tužkou, a&#160;stejnou tužkou s&#160;jemnou špicí někdo napsal něco na okraj, je to tvou rukou. Tohleto patří tobě, to v&#160;těch nově zakoupených knihách nebude, a&#160;já ti přece nemohu brát, co ti patří.“</p>
			<p class="MLP_text ParaOverride-1">„Ale já ti to dávám,“ odpověděla mu, „já ti to dávám velmi ráda, když teď jsi ode mě daleko a&#160;v&#160;budoucnu nejspíš budeš ode mě ještě dál. Až si budeš číst v&#160;těch knihách, budeš nejspíš číst básníkovo srdce a&#160;srdce tvé matky, a&#160;to, i&#160;když hodnotou je hluboko pod básníkovým, má pro tebe neporovnatelnou výhodu, že je to srdce tvé matky. Až budu číst na místech, která jsem si podtrhala, pomyslím si, tady si vzpomene na matku, a&#160;až mi oči budou putovat po stránkách, na kterých jsem si napsala poznámky na okraj, budu mít v&#160;duchu před tebou tvůj pohled, který se tu bude dívat z&#160;toho, co je vytištěné, na to, co je tu napsané, a&#160;bude mít před sebou písmo té, která je tvá nejlepší přítelkyně na zemi. Tak budou ty knihy vždycky pouto mezi námi, ať už budeme kdekoliv. Tvá sestra Natálie je u&#160;mě, ta slyší, co říkám, častěji než ty, a&#160;já také často slyším její milý hlas a&#160;vidím její přívětivou tvář.“</p>
			<p class="MLP_text ParaOverride-1">„Ne, ne, máti,“ řekl Gustav, „já si ty knihy vzít nemohu, to oloupím tebe i&#160;Natálii.“</p>
			<p class="MLP_text ParaOverride-1">„Natálie dostane už něco jiného,“ odpověděla mu matka. „Že mě o&#160;nic neoloupíš, to jsem ti už vysvětlila, a&#160;abych ti tyhle knihy dala, bylo už delší dobu mým dobře uváženým přáním.“</p>
			<p class="MLP_text ParaOverride-1">Když je všechny vybalil, zavolal jednoho sloužícího a&#160;řekl, ať je odnese do jeho příbytku.</p>
			<p class="MLP_text ParaOverride-1">Po jídle jsme se měli rozejít a&#160;každý si bude dělat, co je podle jeho představ.</p>
			<p class="MLP_text ParaOverride-1">Co se to odbývalo s&#160;knihami, nebyl jsem schopen podívat se Natálii do tváře, co se v&#160;ní asi tak odehrává a&#160;jak se jí to zračí v&#160;rysech. Jen jsem si volky nevolky pomyslel, že asi je nanejvýš nadšená tím, jak se její matka zachovala. Ale když jsme vstali do stolu, když jsme se každý mlčky pomodlil a&#160;navzájem jsme se sobě uklonili, přičemž jsem pohled upíral pořád pouze na svého starého hostitele a&#160;na onu ženu, a&#160;když jsme se teď chystali vyjít z&#160;místnosti, Natálie vzala za ruku Gustava a&#160;oba sourozenci se otočili, aby se vydali ke dveřím, odvážil jsem se zvednout pohled k&#160;zrcadlu, v&#160;němž ji dojista uvidím. Jenže neviděl jsem už nic, než jak se čtvero docela stejných černých očí v&#160;zrcadle otáčí.</p>
			<p class="MLP_text ParaOverride-1">Všichni jsme vyšli ven z&#160;domu.</p>
			<p class="MLP_text ParaOverride-1">Můj hostitel a&#160;paní se vydali do hostinské místnosti.</p>
			<p class="MLP_text ParaOverride-1">Natálie a&#160;Gustav šli do zahrady, Gustav jí ukazoval to a&#160;ono, na čem mu upřímně záleželo anebo z&#160;čeho se radoval, a&#160;Natálie se jistě jako sestra zajímala o&#160;to, oč se snaží bratr, kterého má ráda, i&#160;když tomu, oč se snaží, zřejmě ne tak docela rozumí, a&#160;kdyby to záleželo pouze na ní, asi by se o&#160;nic takového nesnažila. Tak si počínala i&#160;Klotylda vůči mně v&#160;domě našich rodičů.</p>
			<p class="MLP_text ParaOverride-1">Stál jsem u&#160;vchodu do domu a&#160;díval se za oběma sourozenci, dokud jsem je viděl. Jednou jsem je zahlédl, jak opatrně nahlížejí do jednoho křoví. Napadlo mě, že jí Gustav asi ukázal hnízdo a&#160;Natálie se zaujetím pohlíží na titěrnou opeřenou rodinku. Jindy stáli u&#160;květin a&#160;dívali se na ně. Posléze už jsem neviděl nic. Světlý sestřin šat zmizel mezi stromy a&#160;keři, některá zářivá místa byla ještě tu a&#160;tam zahlédnout, pak už nic. Nato jsem odešel do svých pokojů.</p>
			<p class="MLP_text ParaOverride-1">Připadalo mně, jako kdybych to děvče určitě někde už viděl; ale protože jsem se dosud zabýval spíše neživými objekty nebo rostlinami než lidmi, neoplýval jsem nijakou zručností v&#160;posuzování lidí, neuměl jsem si rysy jejího obličeje nijak uspořádat, vtisknout si je do paměti a&#160;srovnat je; proto také jsem nedokázal přijít na kloub tomu, kde že jsem to snad Natálii už viděl.</p>
			<p class="MLP_text ParaOverride-1">Pobyl jsem ve svém příbytku celé odpoledne.</p>
			<p class="MLP_text ParaOverride-1">Když vedro toho dne, který byl naprosto jasný, trochu polevilo, požádali mě, abych šel s&#160;nimi na procházku. Na tu se vydal můj hostitel, Matylda, Natálie, Gustav a&#160;já. Prošli jsme kus zahrady. Můj hostitel, Matylda a&#160;já jsme utvořili skupinku, ti dva mě přibrali do debaty, a&#160;šli jsme vedle sebe, tam kde to šířka písčité cesty dovolovala. Druhou skupinku tvořili Natálie a&#160;Gustav a&#160;šli dosti kroků před námi. Naše debata se týkala zahrady a&#160;jejích rozličných částí, které se příjemně střídaly, takže pobývání v&#160;zahradě bylo blahodárné, týkala se domu a&#160;v&#160;něm nejedné okrasy, přešla na role, kde zase už byla úroda, která lidem znovu měla pomoci přestát další rok, a&#160;stočila se na kraj, v&#160;němž panovaly rozmanité dobré vztahy, a&#160;na jiný, kde by bylo zapotřebí leccos zlepšit. Díval jsem se za těmi dvěma postavami, které šly před námi. Gustav se mi dnes najednou zdál už naprosto dospělý. Viděl jsem ho, jak jde vedle sestry, a&#160;viděl jsem, že je větší než já. Tahle myšlenka se mi nejednou vnutila do mysli. Ale byl-li on větší, pak její postava byla jemnější a&#160;držení těla půvabnější. Gustav tak jako jeho pěstoun neměl nic na hlavě než spoustu svých hustých hnědých kučer, a&#160;když si Natálie sundala ten nevtíravě stínící slamák, který nosila tak jako její matka, a&#160;pověsila si ho přes ruku, její kučery prozrazovaly přesně touž barvu jako ty Gustavovy, a&#160;pokud sourozenci, kteří se zjevně měli velmi rádi, šli hodně blízko u&#160;sebe, vypadalo to zdálky, jako kdyby se člověk díval na jednu jedinou zářivou záplavu vlasů a&#160;jako kdyby se pod tím přívalem dělily jenom postavy.</p>
			<p class="MLP_text ParaOverride-1">Prošli jsme ven u&#160;brány, která je obrácena k&#160;šafářově dvorci, nešli jsme však na dvorec, nýbrž velkým obloukem poli a&#160;pak kose po jižním svahu kopce jsme vyšli zase k&#160;domu.</p>
			<p class="MLP_text ParaOverride-1">Ježto dny byly hodně dlouhé, ještě zářily večerní červánky, když jsme vstávali od večeře, která musela být pokaždé přesně ve stejný čas. Proto jsme dnes ještě po večeři šli do zahrady. Dali jsme se vzhůru k&#160;velké třešni. Tam jsme usedli na lavičku. Můj hostitel a&#160;Matylda seděli uprostřed tak, že tváře jim mířily dolů k&#160;zahradě. Vpravo od mého hostitele jsem seděl já, vpravo od matky seděli Natálie a&#160;Gustav. Povětří stále více temnělo, nad korunami stromů v&#160;zahradě, která teď mlčela, a&#160;nad střechou domu se rozléval bledý svit. Rozhovor byl veselý a&#160;poklidný a&#160;děti k&#160;nám často obracely tváře, aby se vmísily do rozhovoru a&#160;tu a&#160;tam samy pronesly nějaké to slovo.</p>
			<p class="MLP_text ParaOverride-1">Když se už na obloze rozhořívaly jedna po druhé hvězdy a&#160;v&#160;hlubinách zahradních křovisek panovala úplná tma, odešli jsme do domu a&#160;do svých pokojů.</p>
			<p class="MLP_text ParaOverride-1">Byl jsem hodně smutný. Odložil jsem na stůl slamák, svlékl jsem si kabát a&#160;jedním otevřeným oknem jsem se díval ven. Nebylo to dnes jako tehdy, když jsem poprvé v&#160;tomhle domě otevřeným oknem nad mřížovím s&#160;růžemi pohlížel do noci. Na obloze nebyly mraky, co jí táhnou do všech stran a&#160;dodávají jí tvaru, nad celou klenbou už plála prostá a&#160;poklidná hvězdná obloha. K&#160;mé nocležně nevzlínala žádná vůně růží, ježto byly pořád ještě v&#160;poupatech, okny vál dovnitř jen osamělý větřík, neživil jsem v&#160;sobě jako tenkrát touhu probádat povahu a&#160;ráz svého hostitele, tu jsem buď měl před sebou už rozluštěnou, anebo se rozluštit nedala. Jedině že obilí zase už se klidně a&#160;nepohnutě tyčilo za písčitým prostranstvím u&#160;růží; ale bylo jiného druhu a&#160;nedalo se čekat, že se v&#160;noci bude větrem pohybovat a&#160;ráno, až projasněné oči obrátím na krajinu, bude se přede mnou vlnit.</p>
			<p class="MLP_text ParaOverride-1">Když už noc notně pokročila, odešel jsem od okna, a&#160;ačkoliv jsem byl zvyklý modlit se ke Stvořiteli večer co večer, než jsem ulehl k&#160;odpočinku, poklekl jsem teď u&#160;prostého stolku a&#160;vřele a&#160;horoucně jsem se pomodlil k&#160;bohu; všechno a&#160;cokoliv, zvláště svou existenci a&#160;svůj osud i&#160;osud svých blízkých jsem vkládal do jeho rukou.</p>
			<p class="MLP_text ParaOverride-1">Pak jsem se odstrojil, uzamkl dveře u&#160;svých pokojů a&#160;uložil se k&#160;odpočinku.</p>
			<p class="MLP_text ParaOverride-1">Když jsem užuž usínal, napadlo mě, že se nehodlám ptát na Matyldu a&#160;na všechno kolem ní, tak jako jsem se na nic takového neptal jí na svého hostitele.</p>
			<p class="MLP_text ParaOverride-1">Probudil jsem se hodně časně; ale v&#160;souladu s&#160;roční dobou bylo už docela světlo, nad kopci se klenula modrá bezmračná obloha, obilí mně u&#160;nohou se vskutku nevinilo, stálo tu nepohnutě ve vycházejícím slunci, pokropené silně rosou jak ohnivými jiskrami.</p>
			<p class="MLP_text ParaOverride-1">Oblékl jsem se, obrátil se myšlenkami k&#160;bohu a&#160;usedl ke své práci.</p>
			<p class="MLP_text ParaOverride-1">Po nějaké době jsem okny, která jsem otevřel do rozvíjejícího se rána, zaslechl zvuk, jako by někdo otvíral okna na nejzazším konci domu směrem na východ. V&#160;tom místě v&#160;krásných komnatách zařízených po ženském způsobu bydlely dámy. Poodešel jsem k&#160;oknu, vyhlédl ven a&#160;vskutku jsem uviděl, že veškerá okna v&#160;oné části domu jsou dokořán. Po nějaké době, to už se schylovalo ke snídani, zaslechl jsem u&#160;dveří ženské kroky, jak se ubírají kolem k&#160;mramorovému schodišti. Poznal jsem i&#160;Gustavův hlas, i&#160;když byl tlumený, nejspíš aby mě nerušil.</p>
			<p class="MLP_text ParaOverride-1">Po krátké chvilce jsem i&#160;já sešel po mramorovém schodišti kolem mramorové sochy Múzy dolů do jídelny.</p>
			<p class="MLP_text ParaOverride-1">Den uběhl přibližně tak jako ten minulý, a&#160;tak jich uplynulo postupně několik.</p>
			<p class="MLP_text ParaOverride-1">Řád domu příjezd žen téměř vůbec nenarušil, jen že se musela učinit taková opatření, jaká si žádá pozornost vůči ženám. Gustavovy vzdělávací a&#160;vyučovací hodiny se zachovávaly tak jako dříve, a&#160;stejně tak se můj hostitel zabýval tím co vždycky. Matylda se po žensku podílela na vedení domácnosti. Dohlížela na všechno, co se týkalo jejího syna, a&#160;na to, co mělo co dělat s&#160;domácí pohodou starého muže. Nezřídka ji zahlédli v&#160;kuchyni, jak se pohybuje mezi děvečkami a&#160;podílí se na pracích, které se tu odbývaly. Ráda si zašla do spíže, do sklepa a&#160;na další místa, která byla důležitá. Starala se o&#160;věci, které patřily k&#160;povinnostem sloužících, pokud se týkaly jídla anebo bytu anebo šatů a&#160;lůžek. Urovnávala plátno, šaty a&#160;jiné věci starého pána a&#160;svého syna a&#160;zařizovala, aby se opravilo to a&#160;ono, kde něco takového bylo nezbytné. Mezi jiným nejednou za den zašla na písčité prostranství u&#160;domu a&#160;téměř zasmušile se dívala na růže, které rostly u&#160;domovní zdi. Natálie trávila hodně času s&#160;Gustavem. Sourozenci se dojista měli kromobyčejně rádi. Gustav jí ukázal všechny své knihy zejména ty, které nově přibyly k&#160;těm stávajícím, vysvětloval jí, co se teď učí, a&#160;snažil se ji do všeho zasvětit, i&#160;když to a&#160;ono už třeba věděla a&#160;už dříve prošla touž cestou. Tak jak to okolnosti umožňovaly, toulali se po zahradě a&#160;kochali se vším životem, který tu kypěl, a&#160;radovali se navzájem ze života, který kypěl v&#160;tom druhém, který však nevnímali jako cosi odděleného. Čas, který měli všichni jen pro sebe, trávívali jsme často společně. Chodili jsme do zahrady anebo jsme seděli pod některým stinným stromem anebo se procházeli anebo byli na šafářském dvorci. Nebyl jsem schopen mísit se do všech debat, tak jak jsem to dělal, když jsem byl sám se svým hostitelem, a&#160;i když se mnou Matylda rozmlouvala hodně přátelsky, téměř vždy jsem mlčel ještě déle. Růže už začínaly víc a&#160;víc pučet, hodně jich už mezitím rozkvetlo, a&#160;hodinu co hodinu své něžné kalichy otvíraly nové a&#160;nové. Velmi často jsme chodili ven a&#160;pohlíželi na tu okrasu a&#160;leckdy se musel donést žebřík, aby se odstranilo, co vadilo anebo co nebylo dokonalé.</p>
			<p class="MLP_text ParaOverride-1">Poledne byla milá a&#160;příjemná. I to, že Matylda a&#160;Natálie byly tak hezky a&#160;tak příhodně oblečené, i&#160;když jednoduše, jak jsem na to byl zvyklý u&#160;své matky a&#160;u&#160;sestry, dodávalo jídlu jistý lesk, jaký jsem dříve postrádal. Závěsy byly pokaždé zatažené před přímým sluncem, a&#160;v&#160;místnosti bylo lomené a&#160;jemné světlo. </p>
			<p class="MLP_text ParaOverride-1">Večery po večeři jsme jako vždy trávili pod širým nebem, ježto bývalo pořád ještě krásně. Většinou jsme sedávali nahoře u&#160;velké třešně, na místě k&#160;večernímu posezení zdaleka nejkrásnějším, i&#160;když kohokoliv navýsost uspokojovalo i&#160;v&#160;kteroukoliv jinou dobu, kdy vedro nebylo tak velké. Můj hostitel zapřádal rozhovory jasně a&#160;klidně a&#160;Matylda mu dokázala stejně odpovídat. Debatovali spolu tak mírně a&#160;rozumně, že k&#160;sobě přitahovali kdekoho, že jsem jim vždy zaujatě naslouchal, a&#160;i když se třeba týkaly i&#160;věcí obvyklých, měl jsem za to, že slyším cosi nového a&#160;naléhavého. Staroch pak ženu, ať zářily hvězdy, anebo svítil srpek měsíce, který se teď vznášel ve večerních červáncích stále zřetelněji, dovedl přes kopec dolů do domu a&#160;štíhlé postavy dětí se ubíraly kolem temných křovisek.</p>
			<p class="MLP_text ParaOverride-1">To všechno bylo tak prosté, jasné a&#160;přirozené, až se mi vždycky zdálo, že snad ti dva jsou manželé a&#160;majitelé téhle usedlosti, Gustav a&#160;Natálie jsou jejich děti a&#160;já jsem přítel, který za nimi přijel do tohohle odlehlého koutu světa, kde hodlají trávit zbytek života, nenápadně a&#160;klidně.</p>
			<p class="MLP_text ParaOverride-1">Jednoho dne se v&#160;jídelně odbývala slavnostní hostina. Pozván byl Eustach, pak domovník, starý zahradník se svou ženou, správce šafářova dvora a&#160;hospodyně Kateřina. Namísto Kateřiny musel vládnout kuchyni někdo jiný. Jak jsem z&#160;toho všeho vyvodil, kdykoliv tu byla Matylda, určitě bylo zvykem konat takovou hostinu; lidé se do té záležitosti vpravili docela přirozeně a&#160;debaty se odbývaly s&#160;navyklostí takovou, že to svědčilo o&#160;značném cviku. Matylda uměla debatéry podnítit, aby řekli něco, co je patřičné, a&#160;co jim tak dodalo sebedůvěru a&#160;zpříjemnilo účast na hostině. Eustachovi se ovšem dostalo výsady, že u&#160;něho se to nepovažovalo za nutné, mluvil tedy také méně a&#160;jen obecnými výrazy o&#160;obecných věcech. Byl si vědom toho, že se počítá k&#160;vyšší společnosti, a&#160;já to považoval za cosi zcela přirozeného, protože jsem ho hlouběji poznal, ovšem ostatní nepostřehli, že se jim dostalo povýšení na vznešenější úroveň. Zahradník a&#160;jeho žena ve svých bílých čisťounkých šatech byli rozmilou dvojicí staroušků, kterou i&#160;ostatní obdařovali úctou. V&#160;jídle byl poněkud větší výběr než obvykle, muži dostali k&#160;pití dobré horské víno, ženám se podával sladký nápoj k&#160;moučníku.</p>
			<p class="MLP_text ParaOverride-1">Ježto se růže rozvíjely víc a&#160;víc, postavily se jednou do polokruhu na písčité prostranství u&#160;domu židle a&#160;křesla, tak aby otevřenou stranou půlkruh mířil k&#160;domu, a&#160;doprostřed postavili dlouhý stůl. Usedli jsme, zavolali zahradníka Šimona, přišel Eustach a&#160;z&#160;lidí a&#160;ze zahradních dělníků mohl přijít, kdo chtěl. Také toho využili. Růže byly podrobeny notně důkladnému posouzení. Všichni si pokládali otázku, které že jsou nejkrásnější anebo které se víc líbí tomu a&#160;onomu. Lidé se vyslovovali všelijak a&#160;každý se snažil svůj názor zdůvodnit. Na stole ležely tiskoviny a&#160;vyobrazení a&#160;k&#160;těm se člověk uchyloval, arci nedaly mu vždy za pravdu. Kdosi vznesl dotaz, jestli by se neměly některé stromky přemístit, tak aby se dosáhlo krásnější směsi barev. Obecný názor vyzněl tak, že by se to dělat nemělo, mohlo by to stromkům ublížit, a&#160;až více vyrostou, mohly by dokonce uhynout; upřílišněně pečlivá sestava barev prozrazuje úmysl a&#160;vadí účinku; nejpříjemněji působí přece jenom ta jakási půvabná náhodnost. Rozhodlo se tedy, že se stromy nechají tam, kde jsou. Hovořilo se teď o&#160;kvalitě rozličných stromků, posuzovala se jejich výtečnost o&#160;sobě, nebraly se v&#160;úvahu květy, a&#160;často žádali o&#160;informaci zahradníka. Stran zdraví rostlin a&#160;péče o&#160;ně nemohl nikdo vyslovit jedinou výtku, letos byly tak výtečné, jak výtečné byly rok co rok. Na stůl se teď nosilo občerstvení a&#160;umisťovalo se nádobí a&#160;příbory, tak jak je to třeba k&#160;odpolední svačině. Z&#160;toho, co říkala Matylda, bylo mi zřejmé, že naprosto důvěrně zná veškeré růže, které tu rostou, a&#160;že postřehne i&#160;nejmenší změny, které se tu za rok udály. Určitě má mezi těmi květy své zamilované, ale bylo znát, že svou náklonnost věnuje vysokou měrou všem. Z&#160;tohohle všeho jsem zase mohl vyvozovat, jakou důležitost mají tyhle květy pro tenhle dům.</p>
			<p class="MLP_text ParaOverride-1">K&#160;večeru toho dne přibyla do Růžového domu návštěva. Byl to muž, který měl poblíž významnou usedlost, tu sám obhospodařoval, ačkoli v&#160;zimě vždy dost dlouho pobýval ve městě. Přijela s&#160;ním jeho choť a&#160;dvě dcery. Vraceli se z&#160;jedné návštěvy, kterou vykonali ve vzdálenější končině tohohle kraje, a&#160;vyjeli sem k&#160;domu, aby se podívali, jestli už kvetou růže, a&#160;aby obdivovali tu tak obvyklou nádheru. Zamýšleli pokračovat večer v&#160;cestě, ovšem protože čas už povážlivě pokročil, naléhal můj hostitel, aby přenocovali u&#160;něho v&#160;domě; posléze jeho přání vyhověli. Koně a&#160;kočár dopravili na šafářův dvorec, pocestným ukázali jejich pokoje.</p>
			<p class="MLP_text ParaOverride-1">Zase z&#160;nich však velice záhy vyšli, odebrali se na písčité prostranství u&#160;domu a&#160;znovu se rozběhla přehlídka růží. Ještě tu byly nějaké židle, co je předtím sem vynesli, i&#160;když stůl už odklidili. Matka usedla na jednu z&#160;nich a&#160;přiměla Matyldu, aby si k&#160;ní přisedla. Dívky se procházely kolem růží a&#160;mluvilo se a&#160;mluvilo o&#160;těch květinách a&#160;obdivovaly se.</p>
			<p class="MLP_text ParaOverride-1">Před večeří se ještě jednou prošlo po zahradě a&#160;po části polí, pak se všichni vydali do svých pokojů.</p>
			<p class="MLP_text ParaOverride-1">Když nastal čas k&#160;večernímu jídlu, sešli se všichni opět v&#160;jídelně. Neznámý a&#160;jeho společnice se převlékly, muž přišel dokonce v&#160;černém fraku, ženy měly obleky, jaké se nosí ve městě na neobřadné, leč přátelské návštěvy. My byli ve svých obvyklých šatech. Ale právě díky oblekům neznámých, jimž se věcně nedalo nic vytknout, což jsem mohl dobře posoudit, protože jsem takové odění vídal často na matce a&#160;na sestře a&#160;také slýchal často soudy o&#160;něm, neustupovaly naše šaty nijak do stínu, naopak byly oblekům neznámých příchozích spíše na škodu. Ty našňořené hávy mi připadaly až nápadně nepřirozené, ty naše naopak jednoduché a&#160;účelné. Budilo to dojem, jako kdyby Matylda, Natálie, můj starý hostitel a&#160;i Gustav byli významní lidé, kdežto tamti jen jednotlivci z&#160;velkého davu, takoví, co se najdou kdekoliv.</p>
			<p class="MLP_text ParaOverride-1">Celou večeři i&#160;poté, co jsme ještě nějakou chvíli pobyli v&#160;jídelně, studoval jsem také krásu dívek. Starší z&#160;obou dcer neznámé ženy&#160;– alespoň mně připadala starší z&#160;obou&#160;– se jmenovala Julie. Měla hnědé vlasy jako Natálie. Byla jich spousta a&#160;měla je krásně upravené kolem čela. Oči měla hnědé, velké a&#160;hleděly mírně. Líce byly jemné a&#160;souměrné a&#160;ústa navýsost něžná a&#160;vlídná. Její postava se vedle růží a&#160;na procházce jevila štíhlá a&#160;ušlechtilá a&#160;její pohyby přirozené a&#160;důstojné. Celou její bytost prolínal veliký a&#160;uchvacující půvab. Mladší, ta se jmenovala Apolonie, měla rovněž hnědé vlasy, ale světlejší než sestra. Byly neméně bohaté a&#160;možná upravené ještě krásněji. Jasně a&#160;zřetelně se z&#160;nich vylupovalo čelo a&#160;zpod něho hleděly dvě modré oči, ne tak velké jako hnědé sestřiny, ale ještě prostší, přívětivější a&#160;věrnější. Ty oči jako kdyby pocházely od otce, ten měl také modré, kdežto matčiny byly hnědé. Líce a&#160;ústa vypadaly ještě jemnější než u&#160;sestry a&#160;postava téměř nepatrně menší. Jestliže se jinak nejevila tak půvabná jako její sestra, byla srdečnější a&#160;líbeznější. Přátelé ve městě by řekli, že to jsou dvě úchvatné bytosti, a&#160;také byly. Natálie&#160;– nevím, jestli její krása byla neskonale větší, anebo to v&#160;ní působila nějaká jiná bytost&#160;– nedokázal jsem však téhle bytosti ani v&#160;nejmenším přijít na kloub, protože se mnou promlouvala velice málo, nedokázal jsem posoudit, jak chodí a&#160;jak se pohybuje, ježto jsem se neodvážil dívat se na ni tak, jak se člověk dívá na kresbu&#160;–, ale byla vedle těch dvou dívek daleko vyšší, byla pravdivá, zřejmá a&#160;sličná, tak že jakékoliv porovnávání selhávalo. Pokud je pravda, že dívky dokážou okouzlovat, pak tyhle dvě sestry okouzlovaly; ale kolem Natálie se všude prostíralo cosi jako hluboké štěstí.</p>
			<p class="MLP_text ParaOverride-1">Matylda a&#160;můj hostitel zřejmě tuhle rodinu měli velice rádi a&#160;vážili si jí; o&#160;tom svědčilo, jak se vůči ní chovali.</p>
			<p class="MLP_text ParaOverride-1">Matce oněch dvou dívek bylo asi tak čtyřicet. Měla v&#160;sobě pořád veškerou svěžest a&#160;zdraví krásné ženy, byla postavy poněkud plnější, než aby mohla být modelem ke kreslení, tak jak si člověk u&#160;kreseb zhusta představuje krásnou ženu. Jak mluvila a&#160;jak se chovala, to ukazovalo, že ve světě patří do takřečených vznešenějších společenských kruhů. Otec zřejmě byl člověk učený, jaký v&#160;sobě spojuje chování vybranějších vrstev ve městě, prostotu zkušeností a&#160;laskavost rolníka, na nějž má jemný vliv příroda. Rád jsem naslouchal, když mluvil. Matylda vypadala výrazně starší než matka dvou dívek, vypadalo to, že kdysi bývala jako Natálie, teď však byla přímo symbolem poklidu a&#160;řekl bych odpuštění. Nevím, proč mě v&#160;těch dnech už několikrát napadl tenhle výraz. Mluvila o&#160;věcech, které přivezli příchozí, věci své však nikdy nezmínila. Mluvila prostě, nedala se ovládat věcmi a&#160;nechtěla nijak bezvýhradně nad věcmi vládnout. Můj hostitel se připojil k&#160;názorům majitele sousedního statku a&#160;promlouval tím svým osobitým způsobem, jasně, přičemž ale byl tak zdvořilý, že ponechal na hostovi, aby si on volil témata debaty.</p>
			<p class="MLP_text ParaOverride-1">Tak tu seděly ty dva různé lidské houfky u&#160;téhož stolu a&#160;chodily po témž pokoji; vskutku dva různé lidské houfky.</p>
			<p class="MLP_text ParaOverride-1">Že hostitelovi sousedé vyjeli sem nahoru právě v&#160;době, kdy kvetly růže, z&#160;toho jsem poznal, že nejenom vědí o&#160;jeho zálibě v&#160;těchhle květech, ale že se na ní také podílejí.</p>
			<p class="MLP_text ParaOverride-1">Po jídle už se nekonala procházka, jak tomu bylo v&#160;těchhle dnech, ale všichni zůstali pospolu, debatovali a&#160;později, než bylo v&#160;tomhle domě zvykem, odebrali se ke spánku.</p>
			<p class="MLP_text ParaOverride-1">Druhý den ráno se snídalo v&#160;zahradě, a&#160;poté co jsme ještě nějakou dobu pobyli ve skleníku, hosté odjeli, když vyslovili několikrát prosbu, aby se hodně brzy hostitelé zastavili u&#160;nich na statku, a&#160;to se jim slíbilo.</p>
			<p class="MLP_text ParaOverride-1">Po téhle přestávce čas v&#160;Růžovém domě plynul tak, jak ubíhal od doby, kdy přijely ženy. Čas, který měl každý pro sebe, trávili jsme zas častěji všichni spolu. Nezřídka mě v&#160;těch časech výslovně zvali mezi sebe. Natálie měla i&#160;své učební hodiny a&#160;ty svědomitě do­držovala. Gustav mi říkal, že se teď sestra učí španělsky a&#160;že si sem přivezla španělské knihy. Já místnost, kterou mi vyhradili v&#160;takzvaném Kamenném domě, využil a&#160;umístil jsem do ní nejednu ze svých věcí. Gustav už si četl v&#160;Goethových knihách. Jeho pěstoun mu vybral Heřmana a&#160;Dorotu a&#160;řekl mu, ať si dílo přečte tak důkladně a&#160;pečlivě, aby pochopil každičký verš, a&#160;kde mu bude něco nesrozumitelné, ať se na to místo zeptá. Bylo pro mne dojemné, že ty knihy všechny nakladli ke Gustavovi do pokoje a&#160;že mají k&#160;němu důvěru, že nebude číst jinou než tu, kterou mu určí pěstoun. Často jsem k&#160;němu chodil, a&#160;kdybych podle toho, jak jsem už poznal jeho povahu, nebyl věděl, že svůj slib dodrží, byl bych se za svých návštěv přesvědčoval, jestli tomu tak je. Matylda a&#160;Natálie často byly u&#160;toho, když můj hostitel na krmovišti rozsypával zrní, a&#160;nezřídka, když jsem se ráno vracel z&#160;obchůzky zahradou, viděl jsem, že při krmení v&#160;rohové místnosti, kde na oknech byla umístěna krmicí prkénka, koná krásná ručka, a&#160;poznal jsem, že je Natáliina. Několikrát jsme zašli ke hnízdům, kde se ještě sedělo na vejcích anebo byla mláďata. Většinou však hnízda už byla prázdná, a&#160;potomstvo už sídlilo ve větvích stromů. Často jsme pobývali v&#160;truhlárně, mluvili s&#160;lidmi, prohlíželi si pokroky v&#160;díle a&#160;debatovali o&#160;nich. Dokonce jsme zašli i&#160;za sousedy a&#160;obhlíželi si jejich hospodaření. Když jsme byli v&#160;domě, pobývali jsme v&#160;hostitelově pracovně, trochu se četlo anebo se v&#160;přírodozpytné místnosti konal nějaký na ducha náročný pokus anebo jsme byli v&#160;obrazárně anebo v&#160;síni s&#160;mramory. Můj hostitel často musel pokoušet svůj um a&#160;předpovídat počasí. Vždycky když tu pronesl nějakou předpověď, splnila se. Často však takovou předpověď odepřel, protože, jak prohlašoval, indikace mu nejsou dost jasné a&#160;srozumitelné.</p>
			<p class="MLP_text ParaOverride-1">Tu a&#160;tam jsme byli i&#160;v&#160;ženských pokojích. Tam jsme zašli, pokud nás ženy pozvaly. Malý poslední pokojík s&#160;tapetovými dvířky patřil zvláště Matyldě. Říkal jsem mu Růžový pokoj, a&#160;to jméno se mu ze žertu ponechalo. Působilo to na mne půvabně, když jsem viděl, jak láskyplně a&#160;jak spanile zařídili ten pokoj pro tu starou ženu. V&#160;tom pokoji něžných barev bledě červené, bělošedé, zelené, slabě fialkově modré a&#160;zlaté vládl souladný poklid. Do něho nahlížela krajina s&#160;líbeznými tvary velehor. Matylda ráda sedávala na svérázné židli u&#160;okna a&#160;vyhlížela ven tou svou sličnou tváří, jejíž podobu můj hostitel jednou přirovnal k&#160;vadnoucí růži.</p>
			<p class="MLP_text ParaOverride-1">V&#160;pokojích občas Natálie cosi předčítala, to když si to vyžádal můj hostitel. Jinak se promlouvalo. Na jejím stole jsem viděl ležet krásně uspořádané písemnosti a&#160;vedle nich knihy. Nedokázal jsem se přimět, abych se podíval i&#160;jen na názvy těch knih, natož abych některou vzal do ruky a&#160;nahlédl do ní. To nedělal ani nikdo jiný. U&#160;okna stál zahalený rám, na němž se možná cosi hotovilo; ale Natálie nic z&#160;toho neukázala. Gustav, zřejmě z&#160;náklonnosti vůči mně, aby mě potěšil krásnými věcmi, které vytvářela jeho sestra, několikrát ji o&#160;to požádal. Ale Natálie to pokaždé prostými slovy odmítla. Jednou v&#160;noci, když jsem měl otevřená okna, zaslechl jsem tóny citery. Znal jsem tenhle nástroj z&#160;hor nadmíru dobře, na svých putováních jsem velmi často viděl, jak na něj hrají rozličné ruce, a&#160;snažil jsem se vycvičit si sluch na jeho zvuk a&#160;odlišnosti. Přikročil jsem k&#160;oknu a&#160;poslouchal. Byl to citery dvě, ve východním křídle domu hrály střídavě spolu a&#160;jedna oproti druhé. Kdo má cvik v&#160;poslechu těchto zvuků, ten hned postřehne, zda se hraje na touž citeru, anebo na rozličné, a&#160;zda hrají tytéž ruce, anebo rozličné. V&#160;komnatách žen jsem později viděl ležet dvě citery. Ale když jsme byli v&#160;pokojích, nikdo na ně nezahrál. Můj hostitel to nevyžadoval, já tak jako tak ne, a&#160;v&#160;téhle věci i&#160;Gustav zachovával stálou zdrženlivost.</p>
			<p class="MLP_text ParaOverride-1">Mezitím zvolna nadešel čas, kdy se růže rozvily do překrásného květu. Povětří bylo velice příznivé. Několik lehkých deštíků, které můj hostitel předpověděl, bylo růžím na prospěch daleko více, než by to dokázalo nepřestajně krásné počasí. Ochlazovaly vzduch příliš rozpálený na příjemně mírnou teplotu a&#160;listy, květy i&#160;stvoly omývaly daleko čistěji od prachu, který se i&#160;ve velkých vzdálenostech od silnice a&#160;v&#160;místech uprostřed polí po dlouho trvajícím krásném počasí usazuje na střechách, na zdech, na plotech, na listech a&#160;na stoncích, než to dokážou postřiky, které můj hostitel několikrát pouštěl na růže za pomoci zařízení pod střechou. Pod tou navýsost jasnou, krásnou a&#160;hlubokou modří oblohy se jednoho dne tyčily tisíce květů, jako kdyby nezaostal jediný pupen a&#160;všechny se rozpukly. Barvami od nejčistší bílé k&#160;bílé se žlutavým odstínem, ke žluté, bledě červené, ohnivě růžové, purpurové, fialkově červené, černočervené táhly se do šíra a&#160;do dáli, a&#160;když se na ně člověk celý vzrušený díval, byl v&#160;pokušení dát za pravdu dávným národům, které růže uctívaly málem jako bohy a&#160;při svých radovánkách a&#160;slavnostech se těmito květy věnčily. Den co den se jednotlivě i&#160;pospolu chodilo k&#160;mříži s&#160;růžemi a&#160;pozorovaly se pokroky, tu a&#160;tam se zašlo v&#160;zahradě i&#160;na jiná místa a&#160;k&#160;záhonům s&#160;růžemi; jen toho dne všichni jednomyslně prohlásili, teď že kvetou nejkrásněji, hezčí že to být už nemůže, od nynějška že už začnou květy dojista ustupovat. To se sice říkalo už o&#160;několik dnů dříve; teď však se mělo za to, že už to omyl nebude, teď že už se dospělo k&#160;vrcholu. Pokud jsem se dokázal upamatovat na minulý rok, kdy jsem tyhle květiny rovněž zastihl v&#160;květu, byly teď krásnější než tehdy.</p>
			<p class="MLP_text ParaOverride-1">Znovu a&#160;znovu přicházely návštěvy, aby se podívaly na růže. U&#160;sousedů bylo známo, jak se tyhle květiny mají tady rády, jaká účelná péče se jim věnuje, a&#160;přicházel sem leckdo, kdo se chtěl vskutku pokochat neobyčejným výsledkem takového pěstění, a&#160;další, kteří majiteli chtěli prokázat nějakou tu vlídnost, a&#160;zase další, kteří nevěděli nic lepšího než napodobovat, co činí jejich okolí. Všichni tihleti se dali od sebe navzájem docela snadno odlišit. Můj hostitel si vůči nim počínal tak mile a&#160;citlivě, že bych něco takového u&#160;něho ani nebyl tušil, a&#160;tuhle jeho vlastnost jsem u&#160;něho objevil věru teprve teď, kdy jsem ho viděl mezi lidmi.</p>
			<p class="MLP_text ParaOverride-1">V&#160;rozmanitou dobu přicházeli i&#160;sedláci a&#160;prosili, aby si mohli růže prohlédnout. Předvedly se jim nejenom růže, ale i&#160;všechno ostatní v&#160;domě a&#160;v&#160;zahradě, co si přáli vidět, zvláště pak šafářův dvorec, pokud jej neznali anebo poslední změny v&#160;něm byly pro ně nové. Jednoho dne přišel i&#160;rákosecký farář, kterého jsem potkal v&#160;Růžovém domě, když jsem tu byl posledně. Kreslil si některé růže do sešitu, který si přinesl, a&#160;používal dokonce vodové barvy, aby vypodobnil i&#160;barvy květů tak věrně, jak to jen bylo možné. Kresba však neměla být nějakým uměleckým vyobrazením, farář si jenom chtěl zapamatovat takové květy a&#160;zachovat si dojem z&#160;nich, protože ten druh si hodlal zasadit u&#160;sebe v&#160;zahradě. Už dlouho totiž panoval mezi mým hostitelem a&#160;farářem vztah takový, že hostitel dával faráři rostliny, jimiž si ten hodlal šňořit svou zahradu, kterou dílem nově zakládal kolem fary, dílem už stávající zvětšoval.</p>
			<p class="MLP_text ParaOverride-1">Ze všech nejvíc však zřejmě milovala růže Matylda. Ona vůbec květiny jistě velice milovala; na květinových stolcích v&#160;jejích pokojích totiž vždycky byly ty nejkrásnější a&#160;nejčerstvější ze zahrady, také bývala na stole, na kterém jsme jedli, pospolu skupina květináčů s&#160;květinami. Ulomené anebo uříznuté a&#160;ponořené do vody nesměly v&#160;tomhle domě být žádné květiny, ledaže by byly uvadlé, takže se musely odstranit. Růžím pak Matylda věnovala většinu pozornosti. Nejen že chodila na zahradu za těmi, které tam rostly jako keříky, stromky a&#160;skupinky, a&#160;starala se o&#160;ně, pečovala o&#160;ně a&#160;hýčkala je, ale jak jsem si všiml už dříve, chodila i&#160;docela sama k&#160;těm, co kvetly u&#160;zdi domu. Často u&#160;nich dlouho stála a&#160;dívala se na ně. Občas si přinesla i&#160;stoličku, stoupla si na ni a&#160;upravovala cosi ve větvích. Buď odebrala uvadlý list, který unikl pohledu ostatních, anebo napřímila květ, který se nemohl zplna rozvinout, anebo sebrala nějakého broučka anebo rozhrnula větévky, které rostly příliš hustě a&#160;v&#160;chuchvalcích u&#160;sebe. Tu a&#160;tam zůstala stát na stoličce, svěsila ruku a&#160;jakoby v&#160;zamyšlení hleděla na rostliny, co se jí prostíraly před očima.</p>
			<p class="MLP_text ParaOverride-1">Skutečně den, který leckdo prohlásil za nejkrásnější z&#160;těch, kdy kvetou růže, takovým byl. Od té chvíle květy začaly ustupovat, začaly vadnout, takže se musely častěji používat žebříky a&#160;nůžky, aby se odstranily ty, které už hyzdily.</p>
			<p class="MLP_text ParaOverride-1">Do Růžového domu zavítali i&#160;dva neznámí pocestní a&#160;zdrželi se tu přes noc a&#160;část příštího dopoledne. Prohlédli si zahradu, pole a&#160;šafářův dvorec. Můj hostitel je nezavedl k&#160;sobě do pokojů ani do truhlárny a&#160;z&#160;toho jsem vyvodil pro mne milý postřeh, že když jsem já poprvé přišel do domu, obdařil mě výsadou, které se každému nedostalo, že jsem tedy nemohl u&#160;něho nenalézt něco jako zalíbení.</p>
			<p class="MLP_text ParaOverride-1">Když u&#160;růží končila doba květu, přibyl do domu Eustachův bratr Roland. Ježto pobyl v&#160;domě několik dnů, měl jsem možnost si ho bedlivěji prohlédnout. Ještě neměl bratrovo vzdělání ani jeho pohyb­livost; ale nejspíš měl víc síly a&#160;ta slibovala, že jeho snažení nebude bez účinku a&#160;úspěchu. Nápadné mi bylo, že nejednou své tmavé oči upíral na Natálii déle, než bylo podle mne vhodné. Přinesl si řadu kreseb a&#160;hodlal zajít do jedné ještě odlehlejší části kraje, pak se vrátit a&#160;dokonale všechno utřídit.</p>
			<p class="MLP_text ParaOverride-1">Než Matylda a&#160;Natálie odjely z&#160;Růžového domu, ještě musely, tak jak to slíbily, zajít na sousedův statek, který se jmenoval Jenský dům a&#160;lidé mu nezřídka říkali Jenský dvůr. Poslali tam a&#160;řekli, který den ženy hodlají přijet; souhlasilo se. Ráno toho dne se hnědáci, s&#160;nimiž Matylda přijela a&#160;které nechala na tu dobu na šafářově dvoře, za­přáhli do kočáru, který ženy předtím přivezl, a&#160;Matylda a&#160;Natálie do něho usedly. Můj hostitel, Gustav a&#160;já, protože jsem měl na zvláštní přání tuhle návštěvu na oplátku vykonat se všemi ostatními, nasedli jsme do jiného kočáru, do něhož byli zapřaženi dva hostitelovi překrásní šediví grošáci. Rychlou jízdou jsme za necelou hodinu dorazili na místo určení. Jenský dům je zámek, nebo vlastně tu jsou zámky dva, a&#160;ty obklopuje ještě několik dalších budov. Starý zámek býval kdysi opevněn. Šedé kulaté věže zbudované z&#160;velkých čtverhranných kamenů ještě stojí, stejně tak mezi věžemi šedá hradba vystavěná z&#160;týchž kamenů. Jedno i&#160;druhé se však nahoře začíná rozpadat. Za věžemi a&#160;za zdmi se tyčí starý neobydlený, rovněž šedivý dům, zdánlivě neporušený; ale z&#160;oken zatlučených prkny sálá dolů prázdnota a&#160;nehostinnost. Před těmihle výtvory dávnověku stojí nový bílý dům, který se svými zelenými okenicemi a&#160;s&#160;červenou taškovou střechou vypadá velice vábně. Když člověk přijíždí z&#160;dálky, má za to, že dům bezprostředně přiléhá ke starému zámku, který ční nad ním. Pokud ovšem je člověk přímo v&#160;domě a&#160;vyjde za něj, vidí, že staré hradby jsou ještě dost daleko za domem, že stojí na skále a&#160;že jsou od nového domu odděleny širokým příkopem, na němž vyrůstá les ovocných stromů. Ani se pro ne­obvyklou rozměrnost starého zámku zdálky nedá odhadnout, že nový dům je značně velký. Jakmile se v&#160;něm však člověk octne, pozná, že dům je hodně rozsáhlý a&#160;nejen se do něho vměstná celá rodina, ale ani dost velkému počtu hostů v&#160;něm nebude nijak těsno. Slýchal jsem jméno zámku dost často, ale zámek sám jsem dosud neviděl. Leží natolik stranou obvyklých cest a&#160;natolik ho zakrývá velký kopec, že pocestní, kteří touhle končinou obvykle putují k&#160;horám, nemohou jej zahlédnout. Když jsme se k&#160;němu blížili, objevilo se postupně několik stavení. Nejdřív jsme dojeli k&#160;hospodářským budovám anebo k&#160;takzvanému šafářství. Hospodářské budovy, tak jak to je zvykem u&#160;mnoha usedlostí v&#160;našem kraji, byly dost daleko od obytného domu a&#160;tvořily vlastní skupinu stavení. Odtud cesta vedla dost dlouhou alejí prastarých velkých lip až k&#160;novému domu. Alej je zlomkem té, která kdysi vedla nahoru k&#160;padacímu mostu starého zámku; náhle končila, a&#160;zbytek cesty k&#160;domu jsme jeli po krásném zeleném trávníku, který šňořily jednotlivé kopečky květin. Ten byl bělavě šedý a&#160;měl na sobě sloupovité pruhy a&#160;vlysy U&#160;všech oken, pokud otevřené okenice umožňovaly takový pohled, bylo vidět uvnitř těžké závěsy. Když kočár se ženami zastavil pod zastřešeným vchodem, pán z&#160;Jenského domu už i&#160;s&#160;manželkou a&#160;dcerami stál na konci schodiště, aby hosty uvítal. Všichni byli oblečeni s&#160;vkusem a&#160;i služebnictvo, které stálo za nimi, bylo ve slavnostním. Pán pomohl ženám z&#160;kočáru, a&#160;když jsme zatím vystoupili i&#160;my a&#160;přišli k&#160;němu, uvítala nás celá rodina a&#160;vedli nás po schodech nahoru. Dovedli nás do velkého přijímacího pokoje a&#160;vybídli nás, ať se posadíme. Matylda a&#160;Natálie měly na sobě sice šaty slavnostnější, než jaké nosily v&#160;Růžovém domě, ale jakkoliv ušlechtilá byla látka, nebyly na nich přesto žádné zbytečné ozdoby, anebo dokonce jejich přemíra. Můj hostitel, Gustav a&#160;já jsme byli oblečeni, tak jak to bývá při venkovských návštěvách. Uvelebili jsme se na skvostných polštářích, které byly všude rozložené. Na stole, na kterém byl prostřen krásný přehoz, bylo rozmanité občerst­vení. Další stoly, které stály v&#160;pokoji, prostřené nebyly. Nábytek byl z&#160;mahagonu a&#160;zřejmě pocházel z&#160;přední dílny ve městě. Stejně tak zrcadla, lustry a&#160;ostatní věci v&#160;pokoji. V&#160;jednom rohu stál velice krásný klavír. První rozhovory se týkaly obvyklých věcí, jak se kdo má, co počasí, jak se daří porostům na polích a&#160;v&#160;zahradě. Muži si navzájem říkali „sousede“, ženy si neříkaly nijak.</p>
			<p class="MLP_text ParaOverride-1">Když jsme si vzali trochu z&#160;pokrmů, co tu byly, vstali jsme a&#160;prošli pokoje. Byla jich tu řada, okna valnou většinou hleděla k&#160;polední straně do krajiny. Všechny místnosti byly velice krásně zařízené v&#160;novém stylu, zvláště hojný byl palisandrový nábytek v&#160;ženině přijímacím pokoji, v&#160;něm tak jako v&#160;pracovně dívek stály opět klavíry. Pán domu prováděl po domovních prostorách zvláště mne, protože já jsem je doposud neznal. Ostatní společnost zašla nám občas v&#160;patách do jedné anebo druhé jizby.</p>
			<p class="MLP_text ParaOverride-1">Z&#160;pokojů se šlo do zahrady. Ta byla taková jako hodně zachovalých a&#160;krásných zahrad poblíž města. Krásné pískem vysypané pěšiny, zelené zastřižené trávníky s&#160;trsy květin, skupinky okrasných i&#160;lesních křovin, skleník s&#160;kaméliemi, s&#160;pěnišníky, s&#160;azalkami, s&#160;vřesy, s&#160;pantoflíčky a&#160;s&#160;leckterými novoholandskými rostlinami, posléze lavičky na odpočinek a&#160;stoly na příhodných stinných místech. Ovocná zahrada jako účelové zařízení byla ne u&#160;obytného domu, nýbrž za šafářovým dvorem.</p>
			<p class="MLP_text ParaOverride-1">Ze zahrady, tak jak to u&#160;návštěv na venkově bývá, šli jsme do šafářství. Prošli jsme řadami hladkého skotu, většinou s&#160;bílými čely, podívali jsme se na ovce, na koně, na drůbež, na komoru na mléko, na sýrárnu, na pivovar a&#160;na podobné věci. Za stodolami jsme zahlédli zeleninovou zahradu a&#160;hodně rozlehlou ovocnou zahradu. Odtud jsme šli na dobře obdělaná pole a&#160;na luka. V&#160;dálce mi ukázali les, který patří k&#160;usedlosti.</p>
			<p class="MLP_text ParaOverride-1">Když jsme ukončili tu dost důležitou procházku, zavedli nás do velké jídelny v&#160;přízemí, kde bylo prostřeno k&#160;obědu. Podávaly se prosté, ale vybrané pokrmy, obsluhovali nás sloužící, kteří stáli za našimi židlemi. Jestliže se rodina Jenských, už když byli v&#160;Růžovém domě, projevovala jako někdo, kdo patří mezi vzdělance, pak když nás přijímali ve vlastním domě, bylo tomu zase tak. Jak otec a&#160;matka, tak i&#160;dívky byly vtělená prostota, poklid a&#160;skromnost. Rozhovory se točily kolem mnoha témat, nedraly se jednostranně do jednoho určitého směru, byly uměřené a&#160;ladily s&#160;tím, co zajímalo přítomné. Čas po obědě jsme zčásti trávili v&#160;pokojích prvního poschodí. Muzicírovalo se, hrálo se na klavír a&#160;zpívalo se. Nejdřív zahrála něco matka, pak dívky každá zvlášť, pak obě společně. Každá z&#160;dívek zazpívala jednu píseň. Natálie seděla na hedvábných polštářích a&#160;pozorně naslouchala. Když ji však požádali, aby také zazpívala, odmítla to.</p>
			<p class="MLP_text ParaOverride-1">K&#160;večeru jsme zase odjeli zpátky do Růžového domu.</p>
			<p class="MLP_text ParaOverride-1">Když Gustav vyskočil z&#160;našeho kočáru, když můj hostitel a&#160;já jsme vystoupili a&#160;já uviděl štíhlou Natáliinu postavu, jak se ubírá k&#160;mramorovému schodišti, na chvíli jsem se zastavil, a&#160;pak i&#160;já jsem odešel do svých pokojů, a&#160;zůstal jsem tam až do večeře.</p>
			<p class="MLP_text ParaOverride-1">Ta byla jako obvykle, ale po ní už jsme se ten den na procházku nevydali.</p>
			<p class="MLP_text ParaOverride-1">Šel jsem do ložnice, otevřel jsem okna, ta byla vzdor horkému počasí celý den zavřená, to že jsem byl pryč, a&#160;vyklonil jsem se ven. Hvězdy už pomalu začínaly zářit, povětří bylo mírné a&#160;klidné, a&#160;vzlínaly ke mně rozmanité vůně růží. Zabředl jsem do hlubokého přemítání. Připadal jsem si jako ve snu, ticho noci a&#160;vůně růží upomínaly na minulé věci; dnes ovšem bylo všechno docela jinak.</p>
			<p class="MLP_text ParaOverride-1">Poté co jsme byli v&#160;Jenském dvoře, nastalo několik upršených dnů, a&#160;když ty skončily a&#160;zase ustoupily slunečnímu svitu, přiblížila se i&#160;doba, kdy Matylda a&#160;Natálie měly odjet z&#160;Růžového domu. Už se leccos sbalilo, mezi jinými, jak jsem viděl, i&#160;obě citery, ty se zasunuly do sametových zásuvek a&#160;tak se vložily do kožených pouzder.</p>
			<p class="MLP_text ParaOverride-1">Konečně se stanovil den odjezdu.</p>
			<p class="MLP_text ParaOverride-1">V&#160;předvečer se to nejhlavnější, co se mělo vzít s&#160;sebou, naložilo do kočáru, a&#160;ženy se odpoledne na několika místech loučily; se zahradníky, v&#160;truhlárně a&#160;v&#160;šafářově dvorci.</p>
			<p class="MLP_text ParaOverride-1">Druhý den ráno přišly na snídani v&#160;cestovním, a&#160;Arabela, Matyl­dina služka, věci, které byly potřeba do poslední chvíle, zatím nakládala do kočáru.</p>
			<p class="MLP_text ParaOverride-1">Po snídani, když ženy už měly na hlavách cestovní klobouky, řekla Matylda mému hostiteli: „Děkuju ti, Gustave, žij blaze a&#160;přijeď brzy do Hvězdného dvora.“</p>
			<p class="MLP_text ParaOverride-1">„Žije blaze, Matyldo,“ řekl můj hostitel.</p>
			<p class="MLP_text ParaOverride-1">Ti dva staří lidé se znovu políbili na rty, tak jak to udělali, když Matylda přijela.</p>
			<p class="MLP_text ParaOverride-1">„Žij blaze, Natálie,“ řekl pak můj hostitel děvčeti.</p>
			<p class="MLP_text ParaOverride-1">Dívka odpověděla jen tiše slovy: „Děkuju za všechnu tu dobrotu.“</p>
			<p class="MLP_text ParaOverride-1">Matylda řekla chlapci: „Buď poslušný a&#160;ber si z&#160;pěstouna příklad.“</p>
			<p class="MLP_text ParaOverride-1">Chlapec jí políbil ruku.</p>
			<p class="MLP_text ParaOverride-1">Pak se otočila ke mně a&#160;řekla: „Mějte dík za ty přátelské chvíle, které jste nám věnoval v&#160;tomhle domě. Majitel vám asi poděkuje za vaši návštěvu. Buďte i&#160;nadále na mého chlapce laskavý, jak jste byl dosud, a&#160;kéž vám jeho příchylnost není na obtíž. Pokud vám to vaše věda dovolí, buďte z&#160;tohohle domu mezi těmi, kdo přijedou do Hvězdného dvora. Zavítáte-li k&#160;nám, budete nad jiné vítán.“</p>
			<p class="MLP_text ParaOverride-1">„Ten dík musím opětovat, za všechnu tu laskavost, které se mi od vás a&#160;od majitele domu dostalo,“ opáčil jsem. „Pokud Gustav cítí vůči mně jakousi náklonnost, důvodem je nejspíš jeho laskavé srdce, a&#160;pokud mě z&#160;Hvězdného dvora nevykážete, rád budu mezi těmi, kdo na něj zavítají.“</p>
			<p class="MLP_text ParaOverride-1">Cítil jsem, že bych se měl rozloučit i&#160;s&#160;Natálií; ale nedokázal jsem cokoliv říci, a&#160;jen jsem se mlčky uklonil. Natálie úklonu opětovala rovněž mlčky.</p>
			<p class="MLP_text ParaOverride-1">Nato se vyšlo z&#160;domu a&#160;na písčité prostranství. Hnědáci již s&#160;kočárem stáli u&#160;mříže. Přišlo služebnictvo z&#160;domu, stál tu Eustach se svými dělníky, zahradník a&#160;jeho paní a&#160;šafář s&#160;vrchním čeledínem ze šafářova dvorce přišli rovněž.</p>
			<p class="MLP_text ParaOverride-1">„Děkuji vám velice, milí lidé,“ řekla Matylda, „děkuji vám za vaše přátelství a&#160;laskavost, buďte svému pánu věrní a&#160;buďte k&#160;němu hodní. Ty, Kateřino, dohlížej mi na něj a&#160;na Gustava, ať se nikomu nestane újma.“</p>
			<p class="MLP_text ParaOverride-1">„Já vím, já vím,“ řekla ještě, když viděla, že Kateřina chce promluvit, „uděláš všechno, co je v&#160;tvých silách, a&#160;ještě víc, než v&#160;nich je; ale tkví už v&#160;lidské povaze, že usiluje o&#160;splnění svých nejniternějších přání, i&#160;když člověk ví, že stejně budou splněna, ba že už splněna jsou.“</p>
			<p class="MLP_text ParaOverride-1">„Dojeďte v&#160;pořádku domů,“ řekla Kateřina, políbila Matyldě ruku a&#160;cípem zástěry si utřela oči.</p>
			<p class="MLP_text ParaOverride-1">Všichni se drali dopředu a&#160;loučili se. Matylda měla pro každého milé slovo. I&#160;s&#160;Natálií se rozžehnávali, a&#160;ta rovněž přátelsky děkovala.</p>
			<p class="MLP_text ParaOverride-1">„Eustachu, nezapomeňte úplně na Hvězdný dvůr,“ řekla Matylda a&#160;otočila se k&#160;němu, „zajeďte k&#160;nám s&#160;ostatními. Nechci říkat, že byste tam snad měl nějaké nutné záležitosti, přijeďte kvůli nám.“</p>
			<p class="MLP_text ParaOverride-1">„Já přijedu, velevážená paní,“ odvětil Eustach.</p>
			<p class="MLP_text ParaOverride-1">Teď řekla něco málo zahradníkovi a&#160;jeho paní a&#160;také šafáři a&#160;lidé pak trochu ustoupili dozadu.</p>
			<p class="MLP_text ParaOverride-1">„Buď hodný, dítě,“ řekla Gustavovi, udělala mu palcem a&#160;ukazováčkem křížek na čele a&#160;políbila ho na ně. Chlapec ji pevně sevřel ruku a&#160;políbil ji. Viděl jsem mu v&#160;těch jeho velkých černých očích, které tonuly v&#160;slzách, že by se jí byl rád vrhl kolem krku; jenže stud, který byl valnou částí jeho bytosti, mu v&#160;tom nejspíš zabránil.</p>
			<p class="MLP_text ParaOverride-1">„Buď pořád milá, Natálie,“ řekl můj hostitel.</p>
			<p class="MLP_text ParaOverride-1">Děvče by bylo užuž políbilo podanou ruku, kdyby to staroch dovolil.</p>
			<p class="MLP_text ParaOverride-1">„Drahý Gustave, ještě jednou díky,“ řekla Matylda mému hosti­teli. Chtěla říci ještě víc; ale z&#160;očí jí vyrazily slzy. Popadla jemný bílý šátek a&#160;pevně si ho k&#160;těm očím přitiskla, divě jí plakaly.</p>
			<p class="MLP_text ParaOverride-1">Můj hostitel tu stál a&#160;měl oči pokojné; ale proudily z&#160;nich slzy.</p>
			<p class="MLP_text ParaOverride-1">„Dojeďte šťastně, Matyldo,“ řekl konečně, „a pokud vám tu něco scházelo, když jste tu pobývaly, nedávejte za to vinu nám.“</p>
			<p class="MLP_text ParaOverride-1">Sňala si šátek z&#160;očí, které dál štkaly, ukázala na Gustava a&#160;řekla: „Má největší vina stojí tady, vina, kterou asi nikdy nedokážu zahladit.“</p>
			<p class="MLP_text ParaOverride-1">„Ta nepovstala, aby byla zahlazena,“ opáčil můj hostitel. „Takhle nemluv, Matyldo, povstane-li kdykoliv něco dobrého, povstane k&#160;ra­dosti.“</p>
			<p class="MLP_text ParaOverride-1">Ještě chvilku se drželi za ruce a&#160;lehký ranní větřík jim k&#160;nohám přivál několik lístků uvadlých růží.</p>
			<p class="MLP_text ParaOverride-1">Pak je staroch odvedl ke kočáru, Matylda nastoupila, Natálie za&#160;ní.</p>
			<p class="MLP_text ParaOverride-1">Ten den byl po několika deštivých velice jasný, nepříliš horký. Kočár byl otevřený, se střechou vysazenou. Matyldě závoj u&#160;téhož klobouku, který už měla, když přijela, spadal přes tvář dolů; Natálie si ale svůj shrnula a&#160;nastavovala tvář rannímu vánku. Když do kočáru nastoupila i&#160;Arabela, koně zabrali, kola zbrázdila písek a&#160;kočár se rozjel po cestě dolů k&#160;silnici.</p>
			<p class="MLP_text ParaOverride-1">Odešli jsme zase zpátky do domu.</p>
			<p class="MLP_text ParaOverride-1">Každý se vrátil do svého pokoje a&#160;ke svým záležitostem.</p>
			<p class="MLP_text ParaOverride-1">Když jsem nějakou chvíli pobyl ve svém příbytku, vydal jsem se do zahrady. Zašel jsem k&#160;několika květinám, které v&#160;té roční době, na květy už dost pokročilé, pořád ještě kvetly, zašel jsem k&#160;zelenině, k&#160;zakrslému ovoci a&#160;posléze i&#160;nahoru k&#160;velké třešni. Od té jsem doputoval ke skleníku. Tam jsem zastihl zahradníka, kutil na svých rostlinách.</p>
			<p class="MLP_text ParaOverride-1">Když mě viděl vcházet, šel mi naproti a&#160;řekl: „Je dobře, že s&#160;vámi mohu mluvit o&#160;samotě, viděl jste ho?“</p>
			<p class="MLP_text ParaOverride-1">„Koho?“ zeptal jsem se.</p>
			<p class="MLP_text ParaOverride-1">„No byl jste přece v&#160;Jenském dvoře,“ odpověděl mi, „to jste si nejspíš prohlédl cereus peruvianus.“</p>
			<p class="MLP_text ParaOverride-1">„Ne, ten jsem si neprohlížel,“ opáčil jsem a&#160;vzpomněl jsem si na rozhovor, kdy mi vykládal, že se jedna velká rostlina toho druhu vyskytuje v&#160;Jenském dvoře, „zapomněl jsem na něj.“</p>
			<p class="MLP_text ParaOverride-1">„Nu jestli jste na něj zapomněl, tak to si ho prohlédl asi pán,“ řekl.</p>
			<p class="MLP_text ParaOverride-1">„Myslím, že nás na tuhle rostlinu nikdo neupozornil, když jsme byli ve skleníku,“ opáčil jsem; „protože kdyby se byl někdo jiný zvlášť postavil před tuhle rostlinu, to bych si byl jistě všiml a&#160;také si ji prohlédl.“</p>
			<p class="MLP_text ParaOverride-1">„To je velice podivuhodné a&#160;velmi zajímavé,“ řekl; „no jestli jste zapomněl podívat se na cereus peruvianus, to pak musíte jít do Jenského dvora se mnou; nejsou to ani dvě hodiny a&#160;cesta je to příjemná. Něco takového se jen tak jinde nevidí. Nedaří se jim přivést ho ke květu. Kdybych ho měl tady, kvetl by brzy tak bíle jako ty mé vlasy, samozřejmě daleko běleji. Ty naše kaktusy jsou ještě moc malé na to, aby kvetly.“</p>
			<p class="MLP_text ParaOverride-1">Souhlasil jsem, že s&#160;ním někdy zajdu do Jenského dvora, ba dokonce pokud to nebude nevhod a&#160;nebude mi v&#160;té cestě nic příliš překážet, že se také pokusím nějak zařídit, aby se ta rostlina dostala k&#160;němu.</p>
			<p class="MLP_text ParaOverride-1">Byl tím velice potěšen a&#160;řekl, že vůbec nebude nic příliš překážet, oni že si cereus nijak nepovažují, jinak že by byli k&#160;němu celou společnost zavedli, a&#160;pán že se možná nechce sousedovi nijak zavazovat. Pokud ovšem se přimluvím, že tak se sem cereus jistě přestěhuje.</p>
			<p class="MLP_text ParaOverride-1">Jak člověk s&#160;sebou všude vláčí své záležitosti, pomyslel jsem si, a&#160;jak je vnáší do celého světa! Tenhle člověk se obírá svými rostlinami a&#160;myslí si, že všichni lidé se musí soustředit jenom na ně, a&#160;já přitom mám v&#160;hlavě docela jiné myšlenky, můj hostitel usiluje o&#160;svoje a&#160;Gustav je zas povinován svému vzdělávání. Ale že ke mně zahradník takhle promlouval, to mělo v&#160;sobě jednu dobrou věc, totiž že mě trochu odvádělo od mých sklíčeností a&#160;bolavostí a&#160;vnuklo mi přesvědčení, že ty mé pocity mají pramálo oprávnění a&#160;vůbec se nemohou považovat za cosi ve světě jedinečného a&#160;veledůležitého.</p>
			<p class="MLP_text ParaOverride-1">Pobyl jsem ve skleníku ještě dost dlouho a&#160;dal si od zahradníka leccos ukázat a&#160;vysvětlit. Pak jsem šel znovu do svého příbytku a&#160;usedl ke své práci.</p>
			<p class="MLP_text ParaOverride-1">Sešli jsme se u&#160;oběda, odpoledne jsme podnikli procházku a&#160;debaty byly jako obvykle.</p>
			<p class="MLP_text ParaOverride-1">Čas v&#160;Růžovém domě, poté co ženy odjely, plynul tak, jako ubíhal, než přijely.</p>
			<p class="MLP_text ParaOverride-1">Volno, které jsem si na svých pracích v&#160;horách vyšetřil k&#160;pobývání u&#160;hostitele, už jsem téměř vyčerpal. Co jsem si uložil jako doplňkovou činnost vykonávanou v&#160;Růžovém domě, rovněž se blížilo svému dokončení. Ale vzdor tomu jsem si dopřál jistý odklad, protože se dohodlo, že se pojede do Hvězdného dvora, což bylo, jak jsem poznal, Matyldino sídlo, a&#160;protože jsem chtěl být u&#160;toho. A&#160;také se zamýšlelo, že zajdeme do jednoho kostela, který je na vysočině a&#160;v&#160;němž se vyskytuje velice krásný středověký oltář. Předsevzal jsem si, že čas, který pozbudu, nahradím delším pobytem v&#160;horách zase na podzim.</p>
			<p class="MLP_text ParaOverride-1">Můj hostitel začal na šafářově dvorci zase se stavebními pracemi a&#160;zaměstnával tam několik lidí. Každý den chodil na dvorec dohlížet na práci. Velmi často jsme ho tam doprovodili. Zrovna se sváželo poslední seno z&#160;výše položených luk v&#160;Alizkém lese, zdejší sklizeň se odbývala později než v&#160;nížině. Kochali jsme se tou voňavou, kořennou pící pro zvířata, z&#160;lesních luk daleko lepší než ze šťavnatých luk v&#160;údolích; na horských lukách totiž rostou velice rozmanité byliny, které z&#160;velice různorodých kamenných podkladů sají látky pro svůj zdatný růst, kdežto téměř stejná zahradní půda níže položených pozemků rodí méně druhů, i&#160;když na vodu bohatších. Můj hostitel věnoval tomuhle oboru velikou pozornost, protože je čelnou podmínkou dobrého prospívání domácích zvířat, těch družných spolupracovníků člověka. Všechno, co mohlo mít nějaký vliv na aroma, na libou vůni, a&#160;jak se vyjádřil, na lahodnost píce, nesmělo se z&#160;ní vytratit, a&#160;tam kde se tak nedopatřením anebo nepřízní pěstební situace přesto stalo, musela se taková méně vhodná potrava úplně odstranit anebo použít k&#160;jiným hospodářským účelům. Proto také ovšem se nikde jinde nedala spatřit zvířata tak krásná, bezvadná, zářivá a&#160;bujará jako na Strázném dvoře. Krom toho tu jako něco navíc existovaly i&#160;výhody ekonomické; jelikož se nesmělo vůbec použít nic, co by nebylo prvotřídní, dodržovala se při zacházení s&#160;pící a&#160;jejím svozu nejvyšší pečlivost, nehledě na to, že můj hostitel vzhledem ke znalostem povětrnostních poměrů utrpěl vždy menší škodu deštěm anebo podobně než většina sedláků, kteří o&#160;podobnou znalost vůbec nedbali. A&#160;nevýhodu nepoužívání horší píce vyvážila výhoda, že zvířata lépe prospívala. Na Strázném dvoře se daly zvládat větší práce s&#160;menším počtem zvířat než na jiných dvorcích. K&#160;tomu přistupovala ještě jistá radostnost a&#160;bujarost lidí podřízených, jaká nikdy nechybí, vede-li se ta nebo ona věc, na níž se podílejí, s&#160;odbornou zdatností anebo se s&#160;nimi zachází sice přísně, vždycky však přátelsky. Když jsem nyní nebyl v&#160;Růžovém domě, často jsem od sousedů slýchal výrok, jak něco takového mohlo vůbec přijít na svět, něco takového že by člověk na starém Strázném dvoře nikdy neuviděl.</p>
			<p class="MLP_text ParaOverride-1">Když se sneslo několik bouřek, vzduch se vyčistil a&#160;dalo se čekat pár hezkých dnů, stanovilo se, kdy se podnikne cesta do onoho kostela s&#160;pamětihodným oltářem.</p>
			<p class="MLP_text ParaOverride-1">Na severu naší nádherné řeky, která dělí kraj na severní a&#160;jižní část, zvedá se vysočina, jež po mnoho mil provází severní břehy řeky. Na jihu je krajina široká osm až deset mil, poměrně rovná a&#160;velice úrodná, kterou posléze ohraničuje pásmo Alp. Doposud jsem se vydával především do Alp, do severní pahorkatiny jsem vkročil jenom jedinkrát a&#160;proputoval pouhé jedno její zákoutí. Teď jsem měl se svým hostitelem zajet přímo do jejího vnitrozemí; kostel totiž, cíl naší cesty, stojí daleko blíže severní hranici vysočiny než hranici jižní. Vydali jsme se spolu s&#160;Eustachem od břehu řeky vzhůru po stupňovitých vyvýšeninách a&#160;jeli pak vysoko položeným kopcovitým krajem. Často jsme se svým spřežením vyjeli až na nejvyšší vrchol té které hory, jeli jsme dál stejně vysoko anebo jsme sjeli zase do údolí, často klikatě sjížděli po úbočí hory, projeli úzkou strží, znovu vystoupali vzhůru, dost často měnili směr a&#160;viděli kopce, dvorce a&#160;další útvary z&#160;různých stran. Začasté jsme z&#160;některého vrcholu uviděli celý ten rovný kraj ležící na polední straně se strmícím pásmem jeho vysokých hor, a&#160;zase jsme už byli v&#160;kotlině, kde vyjma našeho kočáru nebylo nic než temný rozložitý smrk a&#160;mlýn. Často, když nám připadalo, že se snad po jakési rovině blížíme k&#160;tomu anebo k&#160;onomu, zničehonic se do té roviny zařízla hluboká rokle a&#160;my ji museli hadovitě objíždět.</p>
			<p class="MLP_text ParaOverride-1">Když jsem byl na téhle vysočině poprvé, postřehl jsem, že mi připadá tišší a&#160;mlčenlivější, než když jsem putoval jinými rovněž tichými a&#160;zamlklými krajinami. Dál jsem o&#160;tom nepřemýšlel. Teď se mi vrátil týž pocit. V&#160;tomhle kraji je těch několik málo větších osad od sebe notně daleko, dvorce sedláků stojí osamoceně na kopcích anebo v&#160;některé hluboké soutěsce anebo na svahu, který by člověk ani nepředpokládal. Kolem dokola jsou luka, pole, lesíky a&#160;kamení. Do roklí se tiše valí potoky a&#160;tam, kde šumí, není to šumění slyšet, protože cesty vedou velmi často po výšinách. Nějakou velkou řeku ten kraj nemá, a&#160;když člověk vidí rozlehlou jižní rovinu a&#160;vysoké hory, jeho tvář působí dojmem čehosi velkého, ale tichého. V&#160;Alpách silnice vede většinou údolními zářezy kolem řek anebo divokých potoků, může se větvit jen málo, na ní se tísní doprava, kolem ní je to samé hemžení a&#160;šumot.</p>
			<p class="MLP_text ParaOverride-1">V&#160;tomhle kraji je roztroušeno a&#160;uchovává se ještě hodně cenných starobylostí, kdysi tu sídlila bohatá pokolení a&#160;bouře válečné ani národnostní jím neprošly.</p>
			<p class="MLP_text ParaOverride-1">Došli jsme do malé obce Obratov. Leží v&#160;hodně odlehlém zákoutí a&#160;není nijak významná. Obcí nevede ani silnice, na níž by byl i&#160;jen trochu čilý provoz, nýbrž pouze cesta z&#160;těch, co si po ní obyvatelé vyměňují své výrobky a&#160;jsou obstojně zbudované z&#160;kvalitního písku a&#160;kamení toho kraje. Ovšem poloha obce je hezká, ježto přírodní útvary tu jsou dost velké, zčásti je pokrývá šerý les a&#160;půvabně splývají. A&#160;přesto v&#160;téhle obci je kostel, ten, k&#160;němuž jsme putovali. Za obcí přibližně půlnočním směrem je na hoře rozlehlý zámek, který obklopují rozsáhlé zahrady a&#160;lesy. Ten zámek kdysi obýval bohatý a&#160;mocný rod. Jeden jeho příslušník dal v&#160;té malé obci postavit kostel a&#160;vyzdobit ho. Vybudoval kostel ve staroněmeckém slohu, hrotité oblouky ho uzavírají, štíhlé sloupy z&#160;kamene ho dělí do tří lodí a&#160;vysoká okna s&#160;kamennými růžicemi v&#160;obloucích a&#160;s&#160;malými mnohohrannými tabulkami mu skýtají světlo. Hlavní oltář je vyřezán z&#160;lipového dřeva, tyčí se na kněžišti jako monstrance a&#160;obklopuje ho pět oken. Uplynulo už hodně času. Zakladatel zemřel, jeho podobiznu z&#160;červeného mramoru je možno vidět jako basreliéf na jedné desce v&#160;kostele. Přišli jiní, v&#160;kostele se leccos přistavělo, kamenné sloupy a&#160;zdi ze ztesaných kamenů se pomalovaly a&#160;přetřely, vyměnily se za nové dva boční oltáře a&#160;o&#160;jejich původní podobě se teď už nic neví a&#160;koluje pověst, že krásné malby na skle, jež obklopovaly monstranci, přišly vniveč a&#160;do pěti oken že se zasadily obyčejné obdélníkové tabulky. Ty hyzdí kostel skutečně až do nynějška. Noví majitelé zámku už nebyli tak bohatí a&#160;mocní, jiné časy přinesly jiné myšlenky, a&#160;tak vyřezávaný hlavní oltář znečišťovali ptáci, mouchy a&#160;všelijaký škodlivý hmyz, slunce, které nerušeně svítilo dovnitř obdélníkovými tabulkami, ho na troud vysoušelo, části oltáře odpadaly a&#160;byly svévolně znovu na oltář připevněny, ovšem páté přes deváté, a&#160;do paží, tváří a&#160;hávů soch se zavrtával červotoč.</p>
			<p class="MLP_text ParaOverride-1">Proto úřady toho kraje daly oltář od základu opravit, a&#160;za ním jsme putovali.</p>
			<p class="MLP_text ParaOverride-1">Eustach nás do kostela zavedl, bylo slunné dopoledne, nikdo uvnitř nebyl, a&#160;přikročili jsme k&#160;tomu řezbářskému dílu. Eustach nám dokázal vysvětlit leccos z&#160;pravidel onoho starého umění a&#160;z&#160;jeho dějin. Mluvil o&#160;středním poli, kde se tyčily tři úplné postavy v&#160;nadživotní velikosti na bohatě zdobených podstavcích pod bohatými baldachýny. Byly to postavy svatého Petra, svatého Wolfganga&#160;– jeden i&#160;druhý v&#160;biskupských ornátech&#160;– a&#160;svatého Kryštofa, který má na rameni Ježíška a&#160;ten podle legendy je pro toho obrovsky silného muže těžký jako zeměkoule a&#160;vyčerpává jeho síly; ta vyčerpanost je patrná na výrazu jeho postavy. Podle obyčeje našich prapředků byla po tomhle prostoru roztroušena ještě spousta malých postaviček. U&#160;středního pole byla v&#160;ozdobných rámech dvě křídla a&#160;na nich poloreliéfní obrazy: andělovo zvěstování, narození Spasitele, obětování tří králů a&#160;Mariina smrt. Nad prostřední částí oltáře byl prolamovaný vzpínající se štít, kterému se nesprávně, jak se domnívá Eustach, říká gotický, ježto je spíše středověký německý. Po této prolamované lomenici bylo rozseto několik postav. Po obou stranách za křídly se tyčily postavy svatého Floriana a&#160;svatého Jiří ve středověkém rytířském brnění. Svatý Florian měl u&#160;nohou symbol hořícího domu a&#160;svatý Jiří symbol draka. Eustach tvrdil, že jedině z&#160;hlediska symboliky lze vyložit, proč jsou takové dodatky k&#160;starobylým postavám tak malé, ježto naši praotcové, mající smysl pro umění, neudělali by tak velkou chybu s&#160;fyzickou nepoměrností objektů. Můj hostitel řekl, že nehodlá vyvracet Eustachův názor, že však lze celou věc vyložit i&#160;tak, že tou veškerou míru překračující velikostí postav, vůči níž je dům nebo drak titěrný, chtěla se vyjádřit jejich nadpřirozenost.</p>
			<p class="MLP_text ParaOverride-1">Můj hostitel řekl, že tehdy dojista nejenom byly doby s&#160;daleko větším smyslem pro umění než dnes, ale že se umění určitě setkávalo s&#160;poměrně obecným pochopením i&#160;u&#160;nejnižších lidových vrstev; protože jak jinak by se umělecká díla dostala do obcí tak odlehlých jako do Obratova anebo jak by se taková díla ocitla na vysočině v&#160;ještě menších kostelech a&#160;kaplích, které často stojí o&#160;samotě na kopci anebo svými zdmi strmí ze zalesněné hory, anebo jak by malé kostelíky, polní kaple, boží muka, pomníky z&#160;dávné doby byly vytvořeny tak umělecky: v&#160;dnešních časech úpadek umění proniká až do vyšších vrstev společnosti, protože je dnes nejen možno, aby lidé do kostelů, na hroby a&#160;na posvátná místa stavěli odpudivé postavy, které zbožné rozjímání spíš maří, než podporují, ale ony vyšší vrstvy si prázdná a&#160;duchovně chabá díla téhle smyslů zbavené doby zhusta pořizují i&#160;do svých panských zámků. Mého hostitele a&#160;Eustacha se při těch úvahách zmocnil smutek, jaký jsem ne úplně chápal.</p>
			<p class="MLP_text ParaOverride-1">Po oltáři jsme si prohlédli i&#160;kostel, dívali jsme se na sochu muže, který ho dal zbudovat, a&#160;prohlíželi si ještě další staré náhrobní pomníky a&#160;nápisy. Vyšlo tu najevo, že pět oken kněžiště nemá v&#160;hrotech oblouků kamenné růžice tak jako okna kostelní lodi, což byl další důkaz, že sklo z&#160;těchto oken kdysi vyňali, a&#160;kvůli tomu, aby se lépe vyjímaly malby v&#160;hrotitých obloucích anebo aby se pohodlněji vsazovaly obdélníkové tabulky, dokonce se odstranily kamenné lemy.</p>
			<p class="MLP_text ParaOverride-1">Bohatší o&#160;leckteré nové myšlenky vyšel jsem po boku svých dvou společníků z&#160;kostela.</p>
			<p class="MLP_text ParaOverride-1">Když jsme jeli zpátky, vydali jsme se jinou cestou, abych viděl i&#160;jiné končiny toho kraje. Zavítali jsme ještě do několika kostelů a&#160;menších staveb, a&#160;Eustach mi slíbil, až dojedeme domů, že mi ukáže kresby všeho, co jsme viděli. Na zpáteční cestě muži také mluvili o&#160;tom, ve které době že nejspíš vznikl kostel, který byl cílem naší výpravy. Usuzovali na onu dobu podle způsobu stavby a&#160;podle nejedné ozdoby. Litovali jen, že podrobněji se to člověk z&#160;podkladů nedozví, ježto komora s&#160;písemnostmi ve starém zámku není přístupná.</p>
			<p class="MLP_text ParaOverride-1">O&#160;polednách dalšího dne jsme znovu sjeli dolů stupňovitými výšinami a&#160;pozdě v&#160;noci jsme dorazili do Růžového domu.</p>
			<p class="MLP_text ParaOverride-1">Za několik dnů nato jsem zahradníkovi připomněl, že se máme přece vypravit do Jenského domu, jak jsme se domluvili. Měl radost, že jsem takový dbalý, jak to nazval, a&#160;jednoho přívětivého odpoledne jsme se vydali do zámku. Řekli jsme, proč jsme přišli, a&#160;přijali nás vlídně. Odešli jsme hned do skleníku, a&#160;Šimon mě opravdu dovedl k&#160;rostlině velice krásné, která vyrostla do úctyhodné velikosti. Nevěděl jsem dobře, jak hodně se tyhle rostliny vůbec vyvinou a&#160;do jaké velikosti jsou s&#160;to dorůst; ale větší jsem nikde neviděl. Že si ji v&#160;Jenském domě příliš nepovažují, to jsem poznal rovněž, protože kout skleníku, kde stála na holé zemi, byl notně zanedbaný, povalovaly se tu stonky květin, lýkové provazy, uvadlé listí a&#160;podobně, a&#160;celé to zákoutí zastavěli stojany, na kterých byly jiné rostliny, takže pohled na ni nám byl odepřen. Sice se oku naskýtal zelený šlahoun té rostliny, jak se vzpíná ke stropu budovy, jenže nahoru jsem se při prvním zdejším pobytu nepodíval. Můj společník poznal, že je to cereus peruvianus, a&#160;vysvětlil mi, jaké jsou jeho charakteristické rysy. Jinak jsme ale v&#160;Jenském domě neobjevili žádný kaktus. Na zámku se nám ještě mnohokrát zdvořile věnovali; posléze jsme se k&#160;večeru vydali na zpáteční cestu a&#160;já konejšil svého starého společníka a&#160;řekl jsem mu, že jak doufám, nebude obtížné tu dovézt rostlinu do Růžového domu. Doplní tamní soubor rostlin, ba bude jeho ozdobou, kdežto v&#160;Jenském domě je osamělá. Přání mého hostitele nejspíše vyhoví a&#160;já se celou záležitost budu snažit podpořit.</p>
			<p class="MLP_text ParaOverride-1">Zakrátko nato jsme se vydali na návštěvu do Hvězdného dvora. Tentokrát kromě Eustacha jel s&#160;námi i&#160;Gustav. Zapřáhli grošáky do kočáru většího, než jsme měli na vysočině, a&#160;uháněli s&#160;námi dolů z&#160;kopce. Bylo hodně časně zrána, do východu slunce ještě daleko. Vyjeli jsme po silnici k&#160;Rákosci a&#160;poté vzhůru vrchem kolem Alizkého lesa. Koně klusali dost zvolna a&#160;můj hostitel řekl: „Možná že jste v&#160;minulém roce na tomhle místě zahlédl Matyldu a&#160;Natálii. Když k&#160;nám za květenství růží přijely na návštěvu a&#160;já jim říkal, že jste u&#160;mě pobýval a&#160;že jste odjel ráno toho dne, kdy přijely, vyprávěly mi, že na Alizké výšině potkaly nějakého pocestného, co putoval pěšky a&#160;vypadal asi tak jako ten, kterého jsem jim vylíčil.“</p>
			<p class="MLP_text ParaOverride-1">Najednou mi bylo zcela zřejmé, že ty dvě ženy, které jsem onoho rána potkal na tomhle místě, byly skutečně Matylda a&#160;Natálie. Viděl jsem teď v&#160;duchu zřetelně před sebou tytéž cestovní klobouky, které měly na hlavách i&#160;tentokrát, viděl jsem znovu Natáliiny rysy a&#160;vytanul mi v&#160;paměti i&#160;kočár a&#160;hnědáci. Proto tedy mi neustále připadalo, že jsem Natálii viděl už někdy předtím. Dokonce jsem si tehdy pomyslel, že lidská tvář je možná pro kreslířství nejušlechtilejším objektem, a&#160;protože jsem byl ještě notný nemotora, obratnější v&#160;třídění všech jiných dojmů než těch lidských, unikla mi zas z&#160;mé představivosti. Řekl jsem svému hostiteli, že svým podotknutím byl ku pomoci mé paměti, že teď už je mi všechno jasné a&#160;zřejmé a&#160;že jsem tady na výšině tehdy potkal Matyldu a&#160;Natálii a&#160;že jsem se za nimi díval, když jejich kočár zvolna sjížděl z&#160;hory dolů.</p>
			<p class="MLP_text ParaOverride-1">„Hned jsem si tohle myslel,“ opáčil.</p>
			<p class="MLP_text ParaOverride-1">Ale napadlo mě ještě něco jiného a&#160;způsobilo, že jsem zrudl v&#160;obličeji. Můj hostitel tedy o&#160;mně mluvil s&#160;těmi ženami, a&#160;dokonce jim mě vylíčil. Takže jsem ho zaujal. To mě u&#160;toho člověka nad jiné těšilo.</p>
			<p class="MLP_text ParaOverride-1">Když jsme dorazili nahoru na kopec, můj hostitel, na místě, kde křoviska na kraji cesty dovolují pohlédnout do dálky, kázal zastavit, vstal v&#160;kočáře a&#160;požádal mě, ať udělám totéž. Řekl, že na tomhle místě lze zahlédnout tu část Alizkého lesa, který patří ke Stráznému dvoru. Prstem poukázal na barevné rozdíly v&#160;lese, které povstávají míšením buků a&#160;jedlí, světlem a&#160;stínem a&#160;dalšími příznaky, a&#160;tím i&#160;na hranice tohoto pozemku. Když jsem to sdostatek pochopil a&#160;sám jsem mu rovněž prstem ukázal místa v&#160;lese, kde jsem už byl, znovu jsme si sedli a&#160;jeli dál.</p>
			<p class="MLP_text ParaOverride-1">Tady jsem poprvé z&#160;jeho úst vyslechl jméno Strázný dvůr, jímž nazval svou usedlost.</p>
			<p class="MLP_text ParaOverride-1">Po chvilce jízdy jsme se rozloučili se silnicí vedoucí na východ a&#160;běžnou cestou jsme se dali na jih. Tedy jsme se blížili vysokým horám. V&#160;poledne jsme dost dlouho pobyli v&#160;jednom osamoceném hostinci, abychom se občerstvili a&#160;aby si odpočinuli koně, o&#160;něž můj hostitel velice dbal, a&#160;bylo už k&#160;večeru a&#160;silně se stmívalo, když mi hostitel ukázal obrysy Hvězdného dvora. Byl jsem předtím v&#160;těch končinách už dvakrát, dokonce jsem si obecně vybavoval stavení a&#160;věděl jsem dobře, že na úpatí kopce, na kterém stojí, rostou překrásné javory. Ale nikdy jsem neměl proč starat se o&#160;tyhle věci.</p>
			<p class="MLP_text ParaOverride-1">Když už svítily hvězdy, dorazili jsme k&#160;javorům, jež jsem znal, vyjeli vzhůru na kopec, projeli branou a&#160;zastavili na dvoře. Byly na něm čtyři velké stromy a&#160;podle jejich zvláštního tvaru odrážejícího se od temné noční oblohy jsem poznal, že jsou to javory. Uprostřed nich šplouchala kašna. Když se zpod oblouku brány ozvalo rachocení kočáru, přišli sloužící se světly, aby nám pomohli z&#160;vozu. Hned nato se na dvoře objevila i&#160;Matylda a&#160;Natálie a&#160;uvítaly nás. Vyšly s&#160;námi po schodech do předsálí, kde se všichni se všemi znovu přivítali; tam nám také řekli, kde má kdo svůj pokoj.</p>
			<p class="MLP_text ParaOverride-1">Ten můj byla veliká přívětivá komnata, v&#160;níž už na stole plály dvě svíce. Když za sebou sloužící zavřel dveře, položil jsem na stůl klobouk a&#160;nejdříve ze všeho jsem několikrát přešel po pokoji sem a&#160;tam, abych zase trochu uvedl do pořádku údy ztuhlé tou jízdou. Když se mi to jakžtakž podařilo, poodešel jsem k&#160;jednomu otevřenému oknu a&#160;vyhlédl ven. Ale nebylo toho příliš vidět. Noc už hodně pokročila a&#160;světly v&#160;pokoji bylo venkovní povětří ještě temnější. Viděl jsem jen tolik, že má okna vedou do volné přírody. Postupně se začaly rýsovat temné obrysy javorů na úpatí kopce, pak se vynořovaly skvrny tmavé a&#160;bledé barvy, nejspíš střídání polí a&#160;lesa, a&#160;dál už nebylo rozeznat nic než zářící nebe nade vším, svítící bezpočtem hvězd, ale neosvětlené ani kousíčkem měsíce.</p>
			<p class="MLP_text ParaOverride-1">Po nějakém čase přišel Gustav a&#160;odvedl mě na večeři. Měl velikou radost, že jsem ve Hvězdném dvoře. Z&#160;cestovního tlumoku, který mi sem donesli, vyňal jsem nějaké šaty a&#160;šel poté za Gustavem do jídelny. Ta byla téměř jako v&#160;Růžovém domě. Matylda tak jako tam seděla na čestném místě v&#160;čele stolu, jí po pravici můj hostitel a&#160;Natálie, po levici já, Eustach a&#160;Gustav. I&#160;tady stůl obstarávala hospodyně a&#160;jedna děvečka. Chody šly po sobě stejně jako o&#160;večerech u&#160;mého hostitele, kdy jsme byli všichni pospolu.</p>
			<p class="MLP_text ParaOverride-1">Aby si všichni odpočinuli po cestě, záhy jsme se rozešli a&#160;každý se odebral do svého pokoje.</p>
			<p class="MLP_text ParaOverride-1">Usínal jsem neklidně, postupně jsem však upadl do poměrně tvrdého spánku a&#160;probudil se, až když už vyšlo slunce.</p>
			<p class="MLP_text ParaOverride-1">Teď bylo načase, abych se kolem porozhlédl.</p>
			<p class="MLP_text ParaOverride-1">Oblékl jsem se tak rychle a&#160;tak pečlivě, jak jsem vůbec dokázal, popošel jsem k&#160;oknu, otevřel je a&#160;vyhlédl ven. Na rozsáhlé klenbě kopce, na němž se tyčilo stavení, svahem dolů se prostíral naprosto stejný, nadmíru krásný trávník, nepřerušovaný ani keříky květin, ani ničím podobným, oplývající pouze bílou písčitou pěšinou. Po pěšině se brali vzhůru Natálie a&#160;Gustav. Uviděl jsem ty sličné mladistvé tváře, oni mě však neviděli, protože nezvedali oči. Zřejmě byli zabráni do nějaké důvěrné rozmluvy, a&#160;když přišli blíž&#160;– podle jejich chůze, držení těla, podle velkých tmavých očí, podle rysů tváře&#160;–, znovu jsem naprosto zřetelně rozpoznal, že jsou sourozenci. Díval jsem se na ně, dokud jsem je rozeznával, až je pohltil temný oblouk brány.</p>
			<p class="MLP_text ParaOverride-1">Teď byl kraj nadmíru pustý.</p>
			<p class="MLP_text ParaOverride-1">Téměř jsem na něj nepohlížel. Pozvolna se však znovu přívětivě vynořovala směsice polí, lesíků a&#160;lučin, zahlédl jsem šafářské dvorce rozseté všude kolem, tu a&#160;tam se v&#160;dálce zableskla bílá kostelní věž a&#160;vší tou zelení se táhl světlý pruh silnice. Závěr tvořily vysoké hory, tak jasné, že na spodní části jejich hradby se dala rozeznat vinoucí se údolí, na horní pak obrysy okrajů hor a&#160;plošin a&#160;sněhových polí.</p>
			<p class="MLP_text ParaOverride-1">Javory, které rostly dole u&#160;kopce, byly veliké a&#160;navýsost krásné, proto asi vzbudily mou pozornost už dříve, když jsem putoval touhle krajinou. Od nich se táhly řady olší, které zvěstovaly, že tudy proudí potoky.</p>
			<p class="MLP_text ParaOverride-1">Dům byl dojista rozlehlý; stěna totiž, v&#160;níž byla má okna a&#160;kterou jsem viděl celou, pokud jsem se vyklonil ven, byla hodně rozlehlá. Byla hladká s&#160;vystupujícími kamennými okenními římsami a&#160;měla šedě bělavou barvu, kterou ji zjevně natřeli teprve v&#160;novějších dobách.</p>
			<p class="MLP_text ParaOverride-1">Za domem byla nejspíš nějaká zahrada anebo lesík, protože jsem odtud slyšel ptačí zpěv. A&#160;také mi tu a&#160;tam připadalo, jako kdybych slyšel šumění nádvorní kašny.</p>
			<p class="MLP_text ParaOverride-1">Den byl jasný.</p>
			<p class="MLP_text ParaOverride-1">Trpělivě jsem čekal, až přijde to, co má přijít.</p>
			<p class="MLP_text ParaOverride-1">Sloužící mě zavolal k&#160;snídani. Byla v&#160;dobu stejnou jako v&#160;Růžovém domě. Když jsem vešel do jídelny, řekla mi Matylda, jak je ode mne milé, že jsem doprovodil do Hvězdného dvora její přátele a&#160;jejího syna, že se bude snažit, aby se mi ve Hvězdném dvoře líbilo, v&#160;tom že jí dojista pomůže její přítel, jehož zásluhou mě tak přitahuje Strázný dvůr.</p>
			<p class="MLP_text ParaOverride-1">Odpověděl jsem jí, že jsem se na cestu do Hvězdného dvora velice těšil a&#160;jakou mám radost, že tady jsem. Není vůbec důležité, aby se mi věnovaly nějaké ohledy, prosím pouze, aby ke mně byli lidé shovívaví, pokud v&#160;něčem pochybím.</p>
			<p class="MLP_text ParaOverride-1">Po mně vešel do místnosti Eustach. Matylda i&#160;jej ještě jednou vítala.</p>
			<p class="MLP_text ParaOverride-1">Gustav, který v&#160;jídelně už byl, přisedl si ke mně.</p>
			<p class="MLP_text ParaOverride-1">Ženy byly domácky vlídné a&#160;krásné, ale oblečené ne tak prostě jako v&#160;Růžovém domě. Svého hostitele jsem uviděl poprvé ve zcela jiných šatech než na jeho usedlosti a&#160;při návštěvě v&#160;Jenském domě. Byl v&#160;černém, ve fraku, který byl střižen volněji a&#160;pohodlněji než obvykle, a&#160;dokonce měl v&#160;ruce lehký bobří klobouk.</p>
			<p class="MLP_text ParaOverride-1">Po snídani řekla Matylda, že mi ukáže svůj příbytek. Ostatní se vydali za námi. Vyšli jsme z&#160;jídelny do jakési předsíně. Na jejím konci se otevřely dvoje křídlové dveře a&#160;uviděl jsem řadu pokojů, ty jistě zabíraly napodél celý dům. Když jsme vešli dovnitř, uviděl jsem, že v&#160;pokojích je všude výsostný pořádek a&#160;čisto, všechno je krásné a&#160;sladěné navzájem. Dveře byly dokořán, takže bylo vidět do všech pokojů až na konec. Nábytek a&#160;zařízení byly příhodné, stěny vyzdobeny nespočetnými obrazy, stály tu vitríny s&#160;knihami, byly tu hudební nástroje a&#160;náčiní, na stojanech, které byly rozmístěny na vhodných místech, skvěly se květiny. Okny nahlíželo dovnitř blízké okolí a&#160;vzdálené hory.</p>
			<p class="MLP_text ParaOverride-1">Ukázalo se, že tyhle pokoje skýtají pod střechou a&#160;mezi stěnami pěknou procházku. Člověk tu mohl kráčet, prohlížet si příjemné věci a&#160;nevnímat chlad anebo řádění nečasu anebo zimy, a&#160;přesto se dívat na pole a&#160;na lesy a&#160;na hory. I&#160;v&#160;létě tohle mohlo člověku skýtat potěšení, loudat se tu při otevřených oknech jakoby zpola ve volné přírodě a&#160;zpola uprostřed umění. Kdykoliv jsem upřel pohled spíše na jednotlivosti, vzbouzel mou pozornost zejména nábytek. Byl nový a&#160;vytvořený podle velice hezkých nápadů. Slušel natolik místům, kde stál, až to vypadalo, jako kdyby sem nedospěl zvenčí, nýbrž vznikl tu zároveň s&#160;místnostmi. Snoubilo se v&#160;něm hodně druhů dřeva, to jsem poznal velice záhy, byla to dřeva, jaká se jinak obvykle na nábytek nepoužívají, ale připadalo mi, že spolu ladí tak, jak ladí spolu v&#160;přírodě výtvory i&#160;tvorové navýsost různí.</p>
			<p class="MLP_text ParaOverride-1">Stran toho jsem cosi podotkl k&#160;hostiteli a&#160;on odpověděl: „Kdysi jste se mě ptal, jestli všechno to, co jsme v&#160;naší truhlárně udělali znova, je v&#160;mém domě a&#160;já jsem na to odpověděl, že v&#160;něm jsou věci bezvýznamné, že však některé jsou souborně na místě jiném a&#160;že vás tam dovedu, pokud máte z&#160;takových věcí potěšení. To jiné místo jsou tyhle pokoje a&#160;vidíte tu ono nové zařízení a&#160;nový nábytek, co jsme zhotovili u&#160;nás v&#160;truhlárně.“</p>
			<p class="MLP_text ParaOverride-1">„Ale je nutno obdivovat, nakolik se sem vzdor své rozmanitosti a&#160;tvarové různorodosti hodí,“ řekl jsem.</p>
			<p class="MLP_text ParaOverride-1">„Když jsme pojali úmysl postupně vybavit Matyldiny pokoje novým nábytkem,“ opáčil, „pořídili jsme půdorysy a&#160;nákresy všech těchhle pokojů, jak jdou za sebou v&#160;řadě, určili jsme barvy, jaké by měly mít stěny jednotlivých pokojů, a&#160;hned jsme barvy zaznamenali do nákresů. Nato jsme stanovili velikost, tvar a&#160;barvu, a&#160;tedy i&#160;dřevo jednotlivých kusů nábytku. Vyhotovily se jejich barevné kresby a&#160;porovnaly s&#160;nákresy pokojů. Tvary nábytku se navrhly ve slohu, jejž jsme pochytili od starověku, jak jsem vám už jednou říkal, ale tak, že jsme přímo nenapodobovali starověk, nýbrž zhotovovali jsme nábytek nezávisle, pro dnešní dobu, se stopami toho, co jsme si osvojili z&#160;minulých dob. Postupně jsme došli k&#160;tomuto názoru, když jsme viděli, že nový nábytek hezký není a&#160;že starý nepůsobí útulně, ježto neladí s&#160;novými místnostmi. Když bylo po nesčetných pokusech, nákresech a&#160;návrzích všechno konečně hotovo, sami jsme se divili, jak krásný ten nábytek je. V&#160;umění, pokud se u&#160;věcí tak nepatrných dá o&#160;umění mluvit, je nějaký skok možný právě tak málo jako v&#160;přírodě. Kdo by chtěl zničehonic vymyslet něco nového, co by se nepodobalo ani částem, ani celkovému tvaru, byl by pošetilý nejinak než ten, kdo by požadoval, aby se ze zvířat a&#160;z&#160;rostlin už existujících najednou vyvíjely nové, jaké tu doposud nebyly. Jenže ve stvořeném světě jde vždy o&#160;ryzí a&#160;moudrou pozvolnost, v&#160;umění však, protože to je ponecháno člověku na jeho svobodné vůli, často se objevuje tu rozervanost, tu klidné spočívání, tu ústup. Pokud jde o&#160;ta různá dřeva, použila se tu téměř všechna a&#160;nejkrásnější plátky, které jsme nařezali ze špalků olší, jež vyrostly na naší bažině. Můžete si je pak prohlédnout. Ale také jsme se snažili z&#160;celé naší končiny posbírat dřeva, jaká nám připadala krásná, a&#160;kus po kuse jsme nashromáždili víc, než jsme se zpočátku domnívali. Tak je tu sněhobílý, hladký klen, kroužkový javor, plátky hlíz tmavého javoru&#160;– všechno z&#160;míst, kde teče Aliza&#160;–, pak bříza z&#160;náspů a&#160;z&#160;útesů Alizy, jalovec z&#160;té vyprahlé svažité pláně, jasan, jeřáb, tis, jilm, dokonce suky z&#160;jedle, lískový keř, řešetlák, trnka a&#160;leckteré další křoviny, které soupeří v&#160;pevnosti i&#160;jemnosti, pak z&#160;našich zahrad vlašský ořech, švestka, broskev, hrušeň, růže. Eustach namaloval plátky veškerých dřev a&#160;sestavil je na porovnávání, může vám někdy ty nákresy ukázat na Strázném dvoře a&#160;vyjmenovat vám bezpočet dalších druhů, které jsem vám tu neřekl. Ve sbírce dřev jsou určitě také.“</p>
			<p class="MLP_text ParaOverride-1">Prohlédl jsem si všechny ty věci důkladněji. Plátky olší, o&#160;nichž mi hostitel v&#160;minulém roce říkal, že se užily kdesi jinde, byly vskutku mimořádné, takové jiskrné a&#160;vznešené, také neobyčejně velké, a&#160;veškeré ostatní dřevo tak jemné, tak sličně složené, až by člověk ani netušil, že pochází z&#160;našich lesů. A&#160;tvary nábytku lehounké, jemné, přítulné, úplně jiné než nábytek, který se vyrábí dnes, a&#160;přesto tak nové a&#160;příhodné pro naši dobu! Poznal jsem, jaká hodnota tkví v&#160;těch kresbách, co má Eustach. Pomyslel jsem na otce, který má podobné věci rovněž nesmírně rád. Ach, kdyby tu tak byl, aby je viděl! Připadal jsem si, jako kdyby mi v&#160;mysli vzcházely nové poznatky. Odvážil jsem se pohlédnout na Natálii, ale rychle jsem zrak zase odvrátil; byla tak pohroužena do myšlenek, až se mi zdálo, že rudne, když jsem na ni pohlédl.</p>
			<p class="MLP_text ParaOverride-1">Matylda řekla Eustachovi: „Jak tak čas běžel, nedošlo tu k&#160;nižádné záměrné škodě, zato leccos se tu změnilo a&#160;není už tak hezké jako zpočátku. Pokud budete mít někdy čas a&#160;bude se vám chtít sem zajet, prohlédneme si to všechno, rozpoznáte omyly a&#160;napovíte nám, jak od nich odpomoci.“</p>
			<p class="MLP_text ParaOverride-1">Šli jsme dál. Otevřenými dveřmi jsme dospěli do pokojů, které byly na druhé straně domu. Ty, jimiž jsme už prošli, směřovaly na jih, tyhle vedly na západ. Byla to velká síň a&#160;dvě boční jizby. Jestliže předchozí pokoje byly milé a&#160;útulné, tyhle byly vpravdě skvostné. Sál měl podlahu z&#160;mramorových dlaždic, pokoje starobyle obkládané stěny, starobylé závěsy na oknech a&#160;starobylý nábytek, mramor na podlaze síně byl navýsost krásný, vzácný a&#160;rozmanitý, složený podle nákresu a&#160;leštěný tak, že zrcadlil všechno kolem. Byl to ten nejopravdovější a&#160;nejohnivější koberec. Také jsme si tu museli obout plstěné papuče. Na té zrcadlové podlaze stály svrchovaně krásné a&#160;zachovalé staré skříně i&#160;jiné kusy zařízení. Tady byly shromážděny ty největší. V&#160;oněch dvou sousedících jizbách na ohnivě barevných kobercích dřev se tyčily kusy menší, jemnější, křehčí. Ačkoliv snad tenhle starobylý nábytek nebyl krásnější než u&#160;mého hostitele&#160;– myslím, že krásnější asi ani neexistoval –, všechno tu spolu ladilo tak, jako kdyby ti, kdo původně dali tyhle věci vyrobit, měli užuž vstoupit do dveří ve svých někdejších krojích. Člověka zaléval pocit čehosi významného.</p>
			<p class="MLP_text ParaOverride-1">„Ten mramor,“ řekl můj hostitel, „se vydobyl na nejrůznějších místech, vybrousil, vyleštil a&#160;podle jednoho starožitného nákresu vícera chrámových oken zasadil do podlahy.“</p>
			<p class="MLP_text ParaOverride-1">„Ale že jste dali dohromady ten nábytek, tak že spolu tak jedinečně ladí, to je obdivuhodné,“ řekl jsem.</p>
			<p class="MLP_text ParaOverride-1">„Takže vám připadá, že spolu ladí?“ opáčil hostitel. „Vidíte, to jsem rád, že to říkáte. Vy jste pozorovatel, kterého nežene nějaká chtivost po starém, jak nám to vyčítají naši protivníci. Jde jenom o&#160;tohle: když se přišlo na to, jak doba právě uplynulá byla nicotná a&#160;prázdná, a&#160;lidé se začali vracet k&#160;věcem starým a&#160;ty už se nepovažovaly za haraburdí a&#160;veteš, nýbrž za cosi krásného, děly se pohříchu bláhovosti. Znovu se sbíraly věci staré a&#160;pouze staré. Namísto nové módy s&#160;novými objekty přišla móda ještě novější s&#160;objekty starými. Lidé lačně hromadili skříně, klekátka, stoly a&#160;podobně, protože byly staré, ne protože jsou krásné, a&#160;stavěli si je do příbytků. Stály tu pohromadě věci, které ve své době existovaly daleko od sebe, a&#160;nemohlo být jinak, než že výsledek byl odpudivý a&#160;nepřátelé starého, pokud vládli citem, nemohli se neodvracet. Ale nic nemůže být tak nepatřičného jako věci z&#160;hodně rozličných časů. Prarodiče vkládali do věcí tolik svérázného ducha&#160;– byl to duch jejich mysli a&#160;obecně jejich pocitů&#160;–, že tomuto duchu obětovali dokonce účelnost. Do nového nábytku se látky, šaty a&#160;podobné věci umisťují praktičtěji než do starého. Starý nábytek přibližně ze stejné doby, ale různého účelu lze poskládat k&#160;sobě a&#160;přitom si nijak příliš nezadat vůči duchu důvěrnosti a&#160;vroucnosti, který v&#160;něm tkví, kdežto z&#160;našeho nábytku, protože ten v&#160;sobě nemá ducha, zato má svůj účel, sálá cosi nesmyslného, jestliže se v&#160;jednom pokoji shromáždí nábytek různého použití, jako třeba psací stůl, mycí stůl, knihovna a&#160;postel. Největšího účinku se ovšem dosáhne, pokud se postaví do jednoho pokoje starý nábytek z&#160;týchž a&#160;dobrých časů, takže ten má stejného ducha, a&#160;rovněž nábytek totožného účelu. To je pak vskutku naprosto jiná řeč než u&#160;našich nových věcí.“</p>
			<p class="MLP_text ParaOverride-1">„A&#160;to se podle mého děje tady,“ řekl jsem.</p>
			<p class="MLP_text ParaOverride-1">„Není všechno staré,“ opáčil. „Leckterá věc zanikla tak nenávratně, že je téměř nemožné zařídit nějaký příbytek objekty z&#160;téže doby, tak aby nescházel jediný nezbytný kus nábytku a&#160;zařízení. Proto jsme raději dali takový nábytek a&#160;zařízení nově vyrobit ve starém slohu, než abychom sem mísili starý nábytek z&#160;doby docela jiné. Aby ovšem nikdo nebyl uváděn v&#160;omyl, upevnili jsme na každý takový staronový nábytek stříbrný štítek, na kterém je vyryt nápis o&#160;této skutečnosti.“</p>
			<p class="MLP_text ParaOverride-1">Ukázal mi objekty, které byly vyrobeny v&#160;truhlárně jako doplňky.</p>
			<p class="MLP_text ParaOverride-1">Přesto jsem nepřestával mít pořád týž dojem a&#160;neustále a&#160;nepřestajně mi táhla hlavou myšlenka na otce. Dovedli mě ke starým, těžkým, zlatem a&#160;stříbrem protkávaným okenním závěsům, řekli, že jsou původní, a&#160;stejně tak kožené obložení stěn pokoje, různobarevné a&#160;opatřené kovovými ozdobami. Jen se musela kůže vyspravit a&#160;osvěžit.</p>
			<p class="MLP_text ParaOverride-1">Když jsem se dosyta vynadíval na ty nadmíru vážné a&#160;obřadné komnaty, odemkla Matylda těžký zámek dveří u&#160;východu a&#160;ocitli jsme se v&#160;několika nevýznamných místnostech vedoucí na sever, mezi nimi také v&#160;obecné vstupní síni a&#160;v&#160;jídelně. Odtud jsme došli do křídla, do jehož oken dopadalo ranní slunce. Tady byly obývací pokoje Matyldy a&#160;Natálie. Každá měla jednu větší a&#160;jednu menší jiz­bu. Ty byly zařízeny prostě, novým nábytkem, a&#160;díky věcem, které se bezprostředně užívaly, prozrazovaly, že se v&#160;nich bydlí; přitom jsem v&#160;nich neviděl žádné titěrnosti, jakých bývají často plné pokoje žen, ne sice u&#160;mých rodičů, zato na jiných místech našeho města. V&#160;každém z&#160;těch dvou příbytků jsem uviděl jednu z&#160;citer, které byly tehdy v&#160;Růžovém domě. U&#160;Natálie převládaly zejména květiny. Všude kolem stály stojany, na ty je přinesli ze zahrady, aby tady odkvetly. A&#160;větší rostliny, zejména takové, které měly krásné listy anebo krásné ustrojení, stály tu v&#160;půlkruhu a&#160;ve skupinách na podlaze.</p>
			<p class="MLP_text ParaOverride-1">V&#160;předsíni, která byla jakýmsi vchodem do těchto příbytků, skvěl se klavír.</p>
			<p class="MLP_text ParaOverride-1">Pokoje ve druhém poschodí domu byly pořád takové, jaké bývaly dřív. Vypadaly tak, jak často vypadají v&#160;rozlehlých starých zámcích. Byly plné nábytku ze starých dob, většinou nikoli vkusného, tretek minulých pokolení, tu a&#160;tam zbraní a&#160;obrazů, zejména podobizen, které byly vytvořeny podle okamžitého vrtochu. Zejména na stěnách chodeb visela vyobrazení velkých ryb, které kdysi kdosi chytil, spolu s&#160;popisem té události, jelenů, které někdo skolil, pernaté zvěře, divočáků a&#160;podobně. Nechyběli ani psí miláčkové. V&#160;tomhle poschodí vedly na jih hostinské pokoje a&#160;tvořily celé řádné křídlo. Tady byl i&#160;můj pokoj spolu s&#160;Gustavovým.</p>
			<p class="MLP_text ParaOverride-1">Když jsme si prohlédli pokoje, vyšli jsme pod širé nebe. Široké hlavní schodiště z&#160;červeného mramoru vedlo dolů do nádvoří. Na něm bylo vidět, jak je budova veliká. Obklopovala je čtyři úplně stejná dlouhá křídla. Uprostřed něho byla kašna z&#160;šedého mramoru, do ní se z&#160;propletené skupiny čtyř vodních bohyň vlévaly čtyři zurčivé proudy. Kolem kašny rostly čtyři javory, ty dojista nebyly menší než ty, které vroubily zámecký vrch. Na písčitém prostranství pod javory byly lavičky rovněž z&#160;šedého mramoru. Z&#160;písčitého prostranství na všechny strany jak paprsky vybíhaly pískem vysypané pěšiny. Zbylý prostor byl jednolitý trávník, až na to, že podél zdí domu vedlo kolem dokola dláždění hladkých kamenů.</p>
			<p class="MLP_text ParaOverride-1">Z&#160;nádvoří jsme velkou branou vyšli ven. Když jsme byli za branou, mimoděk jsem se otočil, abych se podíval na budovu. Nad branou byl dosti rozlehlý kamenný štít se sedmi hvězdami. Jinak jsem neuviděl nic než to, co jsem už zahlédl, když jsem se ráno rozhlížel z&#160;okna. Šli jsme po písčité pěšině na zeleném trávníku, obešli jsme dům a&#160;za ním se octli v&#160;zahradě. Tady jsem viděl, to co jsem si myslel už dřív, že budovu, která se věru nemohla nenazývat zámkem, skládají ona pouhá čtyři velká křídla vytvářející dokonalý čtverec. Hospodářské budovy byly dost daleko od budovy v&#160;údolí.</p>
			<p class="MLP_text ParaOverride-1">Zahrada se začínala květinami, ovocem a&#160;zeleninou, bylo na ní však patrné, že někde v&#160;dálce dojista končí čímsi, co vypadalo jako listnatý les. Všechno bylo čisťounké a&#160;pohledné. Zahrada byla i&#160;tady zalidněna opeřenými obyvateli a&#160;měli tu podobná zařízení jako na Strázném dvoře. Stromy i&#160;tady byly výtečné a&#160;zdravé. Růží se tu vyskytovalo rovněž hodně, pouze ne ve zvláštních seskupeních jako u&#160;mého hostitele. Skleníky v&#160;zahradě rozlehlé a&#160;daleko větší a&#160;pečlivěji udržované než na Strázném dvoře. Zahradník, mladý, a&#160;jak se zdálo, poučený člověk, přijal nás zdvořile a&#160;uctivě u&#160;vchodu do skleníku. Ukazoval mi své poklady důkladněji, než bych byl vzhledem ke svým společníkům, pro něž tu nic nebylo nové, pokládal za únosné. Bylo tu hodně rostlin z&#160;neznámých částí světa, jak ve vytápěném, tak ve studeném skleníku. Zvláště ho těšila jeho bohatá sbírka ananasů, které v&#160;jednom skleníku zaujímaly zvláštní místo.</p>
			<p class="MLP_text ParaOverride-1">Nedaleko za budovou skleníku se tyčila skupina lip, které byly téměř tak krásné a&#160;velké jako lípy v&#160;zahradě Strázného dvora. I&#160;písek pod jejich stinným přístřeším byl stejně čistě umeten, a&#160;aby podobnost byla úplná, stejně důvěřivě jako po písku Růžového domu běhaly po něm pěnkavy, strnadi, rehkové a&#160;další ptáci. Že pod lipami stály lavičky, je samozřejmé. Lípa je strom útulný. Kde by tak asi byla v&#160;německých krajích lípa&#160;– a&#160;v&#160;krajích jiných je tomu dojista nejinak –, aby pod ní nestála lavička anebo na ní nevisel obraz anebo by vedle ní nebyla kaplička. Krása jejího ustrojení, přístřeší jejího stínu a&#160;pospolitý bzukot života v&#160;jejích větvích k&#160;něčemu takovému vybízí. Uchýlili jsme se do stínu těch lip.</p>
			<p class="MLP_text ParaOverride-1">„Tohleto je vlastně ve Hvězdném dvoře nejkrásnější místo,“ řekla Matylda, „a každý, kdo zajde do zahrady, musí si tu chvilku odpočinout, a&#160;proto byste tak měli učinit i&#160;vy.“</p>
			<p class="MLP_text ParaOverride-1">Řekla to a&#160;ukázala na lavičky, které stály pod kmeny lip takřka jedním obloukem a&#160;za nimiž se vzpínala stěna zelených křovisek. Usedli jsme. Bzukot, jaký se v&#160;těchto stromech vždy ozývá, měli jsme stejnoměrně rozprostřený nad hlavami, bezzvučné pobíhání ptáků po písku měli jsme před očima a&#160;lehce nám doléhalo k&#160;sluchu, když tu a&#160;tam vzlétali do stromů.</p>
			<p class="MLP_text ParaOverride-1">Po nějaké době jsem postřehl, že je slyšet, byť s&#160;přestávkami, jemný šumot, tak jako kdyby ho tu přivál jemný vánek, tu zas ho nepřivál. Vyslovil jsem se k&#160;tomu.</p>
			<p class="MLP_text ParaOverride-1">„Slyšel jste dobře,“ řekla Matylda, „hned tu věc uvidíme.“</p>
			<p class="MLP_text ParaOverride-1">Vstali jsme a&#160;po úzké písčité pěšině prošli křovisky, která byla v&#160;malé vzdálenosti za lipami. Když jsme urazili tak asi čtyřicet nebo padesát kroků, houština se rozestoupila a&#160;uvítalo nás volné prostranství, jež vzadu uzavírala hustá zeleň. Tu tvořil břečťan pnoucí se po zdi z&#160;velkých kamenů; na jejích obou koncích rostly obrovité duby. Uprostřed zdi byl velký otvor vymezený nahoře obloukem, čímsi jako velkým výklenkem anebo jako chrámovou klenbou. V&#160;nitru té klenby, která jako kdyby měla jakýsi rostlinný povlak, spočívala postava ze sněhobílého mramoru&#160;– nikdy jsem ještě neviděl tak třpytivý a&#160;téměř průsvitný bílý mramor, který ještě více vynikal tou zelení, která jej vroubila. Ta postava byla dívka, ale v&#160;notně nadživotní velikosti, což ovšem v&#160;té břečťanové stěně a&#160;vedle těch velkých dubů nebilo nijak do očí. Hlavu si podpírala jednou dlaní, druhou paží objímala nádobu, z&#160;níž proudila voda do nádržky před ní. Z&#160;nádržky voda padala do vyzděné prohlubně v&#160;písku, z&#160;té pak jako drobný potůček vytékala do křovisek.</p>
			<p class="MLP_text ParaOverride-1">Chvíli jsme stáli, dívali se na postavu a&#160;bavili se o&#160;ní. Eustach a&#160;já jsme z&#160;jakési alabastrové ulity, která stála v&#160;jedné břečťanové prohlubni, okusili i&#160;té svěží vody.</p>
			<p class="MLP_text ParaOverride-1">Nato jsme za stěnou z&#160;rostlin vystoupali po kamenném schodišti a&#160;vyšli na vršek, na němž opět byla sedátka stíněná rozmanitými keři. Pohled na dům však skýtala. Museli jsme se zase na chvilku posadit. Mezi duby jako v&#160;nějakém zeleném sukovitém rámu prostíral se dům. Se svou vysokou strmou střechou ze starobylých tašek a&#160;svými širokými a&#160;vysoko čnícími komíny podobal se hradu, ne sice hradu z&#160;rytířských dob, přesto však z&#160;let, kdy se ještě nosily přilby, ale také se na ně už snášely měkké kadeře paruky. Váha celého toho jevu projevovala se v&#160;celé stavbě. Po obou stranách zámku bylo vidět krajinu a&#160;v&#160;pozadí líbeznou modř hor. Temné tvary lip, pod nimiž jsme předtím seděli, byly dále nalevo a&#160;nevadily výhledu.</p>
			<p class="MLP_text ParaOverride-1">„V&#160;novější době zdi tohohle zámku zhola nesprávně přemalovali na bělošedo,“ řekl můj hostitel, „nejspíš aby budova vypadala přívětivěji; podobně si počínali na konci minulého století hodně často. Pokud by se ty velké kameny, z&#160;nichž jsou zbudovány hlavní zdi, nebyly natřely, pak by jejich přirozená šeď dohromady s&#160;rezavou hnědí střechy a&#160;zelení stromů působila velmi harmonicky. Teď však se tu zámek vyjímá jako stará žena, která má na sobě bílé šaty. Kdyby byl zámek v&#160;mém vlastnictví, zkusil bych, jestli by se barva nedala vodou a&#160;kartáči a&#160;vposled suchou cestou jemným dlátem odstranit. Kdyby se rok co rok na to vynaložila mírná částka, každoročně by rostla vyhlídka, že bude člověk posléze ušetřen toho odpudivého pohledu.“</p>
			<p class="MLP_text ParaOverride-1">„Můžeme to zkusit někde blízko země a&#160;podle výsledku vypracovat přibližný propočet nákladů,“ řekla Matylda; „ráda přiznám, že i&#160;mě ten pohled na tuhle barvu netěší, zvláště když vnější strana zdi je celá z&#160;kamenů, které k&#160;sobě přiléhají jemnými spárami, a&#160;tedy se při stavbě budovy nepočítalo s&#160;barvou jinou než kamenů. Teď je zámek uvnitř daleko přirozenější, a&#160;i když zrovna nepřipomíná nějakou určitou uměleckou dobu, svým způsobem harmoničtější než z&#160;vnějšku.“</p>
			<p class="MLP_text ParaOverride-1">„Šedivá barva zdí s&#160;šedivými kamennými římsami oken, která nejsou členěna nijak neobratně, spolu s&#160;výškou a&#160;šířkou oken, jejichž poměr vůči neměnným prostorům mezi nimi je případný, dala by domu zevnějšek krásnější, než se dá dnes tušit,“ řekl Eustach.</p>
			<p class="MLP_text ParaOverride-1">Při tomhle jeho podotknutí mě napadlo, co mi kdysi říkal můj hostitel, že totiž starý nábytek se v&#160;nových domech nevyjímá dobře. Vzpomněl jsem si, že v&#160;síni a&#160;ve starobyle zařízených komnatách zámku vysoká okna, široké prostory mezi nimi a&#160;osobitě utvářené stropy v&#160;pokojích se k&#160;nábytku náramně hodí a&#160;v&#160;pokojích nového slohu by tomu tak dojista nebylo.</p>
			<p class="MLP_text ParaOverride-1">Když jsme tu takhle debatovali, po kamenných schodech k&#160;nám nahoru přišla Natálie a&#160;Gustav, kteří se zdrželi u&#160;nymfy na kašně. Tváře měli jemně zruměnělé, tmavé oči jim vesele hleděly na svět pod širým nebem a&#160;obě ty mladistvé postavy se půvabně postavily za nás.</p>
			<p class="MLP_text ParaOverride-1">Z&#160;pahorku s&#160;výhledem od dubů jsme se vraceli dál do zahrady a&#160;posléze jsme se ocitli uprostřed směsice javorů, buků, dubů, jedlí a&#160;dalších stromů, které jak nějaký lesík zahradu uzavíraly. Vešli jsme do stínu a&#160;asi nikde se neozývaly silnější projevy radosti a&#160;netřepetala se křídla ptáků hlasitěji než tady. Zašli jsme do míst, kde se přírodě pomohlo, aby tahle část zahrady byla ještě příjemnější, a&#160;Gustav mi ukázal lavičky, stolky a&#160;jiné končiny, kde býval s&#160;Natálií, kde se učili, kde si v&#160;dětství hrávali. Procházeli jsme kolem kmenů zkropených světlem a&#160;stínem, šli jsme po temných a&#160;zářivých zákoutích písčitých pěšin, šli jsme kolem bohatých zelených keřů, kolem laviček k&#160;odpočinku a&#160;zátočinami, které jsem předtím nepostřehl, vrátili jsme se v&#160;jednom místě do volné zahrady, na místě protilehlém tomu, kde jsme vešli do lesíka.</p>
			<p class="MLP_text ParaOverride-1">Teď jsme prošli kolem oněch dvou velkých dubů zprava, stejně tak kolem lip, a&#160;jinou cestou jsme se vrátili do zámku.</p>
			<p class="MLP_text ParaOverride-1">Oběd jsme pojedli na výsostné krásné zelené půdě kopce pod plátěným přístřeškem přímo u&#160;domu.</p>
			<p class="MLP_text ParaOverride-1">Odpoledne se Matylda a&#160;Eustach předběžně domlouvali na tom, co by se mohlo udělat s&#160;uškozeními, která v&#160;průběhu času utrpěl nový nábytek v&#160;jižních pokojích, jakož i&#160;podlahy a&#160;dílem i&#160;starý nábytek v&#160;západních pokojích. K&#160;večeru jsme zašli do šafářova dvorce a&#160;do hospodářských budov.</p>
			<p class="MLP_text ParaOverride-1">Tak jako se Matylda v&#160;Růžovém domě starala o&#160;ženskou část domácnosti, dozírala na všechno, co k&#160;ní náleželo, a&#160;vydávala pokyny k&#160;jejímu vylepšování, můj hostitel ve Hvězdném dvoře konal totéž stran všeho, co se nějak vztahovalo k&#160;péči o&#160;zevnějšek usedlosti; v&#160;tom měl zjevně více zkušeností než Matylda. Chodil do všech prostor, dozíral na dobytek a&#160;na jeho zaopatření a&#160;dozíral i&#160;na všechno, co souviselo s&#160;uchováváním anebo přetvářením hospodářských produktů. Jestliže mi tyto vztahy byly zřejmé už v&#160;Růžovém domě, tady byly ještě zřetelnější. V&#160;tom, jak si můj hostitel počínal, v&#160;tom zlomku debat, které vedl s&#160;Matyldou o&#160;domácích záležitostech a&#160;které jsem vyslechl, projevoval se jako člověk, který dopodrobna ví, jak se hospodaří na velké usedlosti a&#160;jaké povinnosti na něj v&#160;tomto smyslu spadají, plní horlivě, prozíravě a&#160;s&#160;přehledem o&#160;celku, kvůli tomu však ještě nepřekračuje meze, za nimiž se prostírá hájemství ženino. Tohle se dělo tak přirozeně, jako kdyby to samozřejmě muselo být pouze takhle, a&#160;ne jinak.</p>
			<p class="MLP_text ParaOverride-1">Z&#160;šafářova dvorce jsme šli do luk a&#160;na pole, která náležela k&#160;used­losti. Nakonec jsme vyšli i&#160;za hranice usedlosti, prošli jsme po pozemcích jiných lidí, z&#160;nichž některé jsme zastihli v&#160;pilné práci na poli; promlouvali jsme s&#160;nimi. Posléze jsme dorazili na vyvýšené místo, které skýtalo široký rozhled. Tam jsme se na chvilku zastavili, ze všeho nejdřív jsme se zadívali na zámek s&#160;jeho zeleným vrškem uprostřed lemu javorů, uprostřed zahradního lesa, který byl jeho hranicí. Pak jsme se zahleděli i&#160;jinam. Ukazovali mi a&#160;pojmenovávali jednotlivé domy, které byly roztroušené po krajině a&#160;jako nějaké zelené řetězy spojovaly je pásy ovocných stromů, které se tu táhly všude po kraji. Potom se přešlo na vzdálenější osady, jejich věže se tu daly zahlédnout. V&#160;téhle věci jsem mohl sám něco pronést, ježto mi ta místa byla známa. A&#160;když jsme pak zrakem dospěli až k&#160;horám, byl jsem tu věci téměř nejznalejší. Začal jsem mluvit a&#160;mluvit, protože se mě ptali na nejrozličnější věci a&#160;viděli, že znám odpověď. Vyjmenovával jsem hory, jejichž vrcholky byly poznat, jak strměly vzhůru, vyjmenovával jsem i&#160;jejich části, označoval jsem vinoucí se údolí, jež byla odsud patrná, ukazoval jsem jim sněhová pole, uváděl sedla a&#160;které hory anebo které celé horské hřebeny spojují anebo dělí, a&#160;pokoušel jsem se ozřejmovat, kterým směrem leží známé horské osady anebo kde žijí známé rody. Natálie stála vedle mne, velice pozorně naslouchala, a&#160;dokonce se tu a&#160;tam na něco zeptala.</p>
			<p class="MLP_text ParaOverride-1">Když slunce zapadlo a&#160;jeho mírná zář se vytratila za vrcholky vysokých hor, vrátili jsme se do zámku.</p>
			<p class="MLP_text ParaOverride-1">Navečeřeli jsme se v&#160;jídelně.</p>
			<p class="MLP_text ParaOverride-1">Tak jsme tu trávili několik dnů v&#160;přátelské pospolitosti a&#160;ve veselých debatách, které byly tu a&#160;tam i&#160;poučné.</p>
			<p class="MLP_text ParaOverride-1">Posléze jsme se uchystali k&#160;odjezdu. Hodně brzy ráno zapřáhli kočár. Matylda a&#160;Natálie vstaly, aby se s&#160;námi rozloučily. Můj hostitel se rozžehnal s&#160;Matyldou a&#160;s&#160;Natálií, Eustach a&#160;Gustav se také rozloučili, a&#160;mně se zdálo, že bych měl Matyldě také trochu poděkovat za vlídné přijetí. Odpověděla mi přátelsky a&#160;pozvala mě, ať zase brzy přijedu. I&#160;Natálii jsem řekl cosi na rozloučenou, což tiše opětovala.</p>
			<p class="MLP_text ParaOverride-1">Jak tak přede mnou stála, znovu jsem pochopil, podobně jak mě to napadlo, když jsem ji uviděl poprvé, že nejvýsostnějším objektem pro kresby je přece jenom člověk, tak sladce se její ryzí oči a&#160;tak mile a&#160;spanile se její rysy vrývají do duše tomu, kdo se na ni dívá.</p>
			<p class="MLP_text ParaOverride-1">Nastoupili jsme do kočáru, sjeli dolů po zeleném Růžovém vrchu, stočili se k&#160;severu a&#160;pozdě v&#160;noci jsme dorazili do Růžového domu.</p>
			<p class="MLP_text ParaOverride-1">Už jsem v&#160;tom domě neměl stání, protože jsem už nemohl ztrácet čas. Sbalil jsem si věci, označil bedny a&#160;zavazadla, kudy se mají kam dopravit, zašel za všemi, o&#160;nichž jsem si myslel, že se s&#160;nimi mám rozloučit, poděkoval jsem svému hostiteli za veškerou laskavost a&#160;přívětivost, slíbil jsem, že zase přijedu, a&#160;jednoho krásného dne jsem se vydal Růžovým vrchem dolů. Jelikož to bylo v&#160;době, kdy měl Gustav volno, šel on a&#160;Eustach se mnou ještě hodinu cesty.</p>
		</div>
</body>
</html>