<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pozdni_leto-18</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pozdni_leto-18" xml:lang="cs-CZ">
		<div class="Z-kladn--textový-r-meček">
			<p id="_idParaDest-17" class="MLP_uroven2_kapitola ParaOverride-1">Závěr</p>
			<p class="MLP_text_bez1radku ParaOverride-1">Druhého dne jsem se dopoledne v&#160;době, o&#160;níž jsem věděl, že můj hostitel nemá tolik co dělat, vybraně oblékl, zašel za ním do jizby a&#160;vroucně mu poděkoval za úctu, jakou mi prokazuje, když mě považuje za hodna toho, být Natáliiným manželem.</p>
			<p class="MLP_text ParaOverride-1">„Pokud jde o&#160;důvěru,“ opáčil, „je samozřejmé, že do svých nejniternějších záležitostí nezasvěcujeme každého, kdo nám je vzdálen; ale stejně tak je samozřejmé, že ten, kdo v&#160;budoucnu bude tvořit část naší rodiny, také bude vědět všechno, co se týká téhle rodiny. Řekl jsem vám to nejpodstatnější, jednotlivé drobné okolnosti, jež se ne vždy uloží v&#160;naší představivosti, na věci nic nemění. Pokud jde o&#160;úctu, jež tkví v&#160;tom, že vás považuji za příhodného manžela pro Natálii, máte přede všemi ostatními muži na tomhle světě tu nezměrnou výhodu, že vás Natálie miluje a&#160;chce vás a&#160;nikoho jiného; ale i&#160;vzdor téhle výhodě bychom, Matylda ani já, kterému přisoudili tohle právo, nikdy k&#160;tomu nedali souhlas, jestliže by nám to, jaký jste, nevnukalo důvěru, že se tu snad uzavře trvale šťastný rodinný svazek. Pokud jde o&#160;úctu, kterou jsem vám dlužen i&#160;mimo tuhle záležitost, soudím, že jsem vám její důkazy poskytl. I&#160;když jsem se domníval, že byste mohl být v&#160;budoucnu Natáliiným manželem, kdy něco takového nastane, to bylo tak neurčité, kdyžtě se nejdřív musela začít rodit vzájemná náklonnost, že pomyšlení na to nemohlo mít sebemenší vliv na mé chování k&#160;vám, ba v&#160;průběhu doby ono pomyšlení teprve porodil můj názor na vás.“</p>
			<p class="MLP_text ParaOverride-1">„Vy jste mi vskutku podal nejeden důkaz své přízně a&#160;shovívavosti,“ odpověděl jsem, „že ani nevím, jak si to zasloužím; protože ať už jde o&#160;jakékoliv přednosti, vůbec jimi neoplývám já.“</p>
			<p class="MLP_text ParaOverride-1">„Úsudek o&#160;tom, z&#160;čeho že povstává úcta a&#160;náklonnost anebo pohrdání a&#160;odpor, musí se ponechat druhým; protože i&#160;když vposledku člověk i&#160;přibližně ví, co v&#160;tom nebo onom oboru vykonal, i&#160;když si je vědom toho, že ve svém životě projevoval a&#160;projevuje vždy dobrou vůli, přece jenom nezná všechny odstíny své povahy, nakolik jsou zacíleny proti druhým, člověk je zná jen potud, pokud míří na něj, a&#160;obě ta nasměrování jsou navzájem hodně rozdílná. Ostatně, milý synu, i&#160;to je naprosto v&#160;pořádku, že člověk, je-li mezi lidmi, dává dobrý mrav a&#160;odstup najevo oděvem a&#160;vůbec chováním, ve vlastní rodině by to bylo břemeno. V&#160;budoucnu za mnou tedy choď ve všedních šatech. A&#160;i&#160;když nejsem s&#160;tvou nevěstou příbuzný, považuj mě za něj, za něco jako jejího pěstouna. Ono bude všechno dobré, bude všechno správné.“</p>
			<p class="MLP_text ParaOverride-1">Když to říkal, položil mi ruku na hlavu, podíval se na mne a&#160;v&#160;očích měl slzy.</p>
			<p class="MLP_text ParaOverride-1">Kdykoliv jsem s&#160;tímhle starcem měl co činit, nikdy jsem u&#160;něho ještě neviděl, že by měl oči vlhké; velice mě to rozrušilo, a&#160;řekl jsem: „Tak mi dovolte, abych v&#160;téhle vážné chvíli vyslovil i&#160;svůj dík za to, co se ze mě v&#160;tomhle domě stalo; jestli totiž teď něčím jsem, pak díky tomu, že jsem byl tady, a&#160;dovolte mi v&#160;tuhle chvíli vyjádřit i&#160;jednu prosbu, leží mi velmi na srdci: dovolte mi, abych vám políbil ctihodnou ruku.“</p>
			<p class="MLP_text ParaOverride-1">„Nu, pouze tentokrát,“ opáčil, „anebo nanejvýš ještě jednou, až půjdeš od oltáře s&#160;Natálií, protože ta je klenotem mého srdce.“ </p>
			<p class="MLP_text ParaOverride-1">Vzal jsem ho za ruku a&#160;přitiskl si ji ke rtům; můj hostitel však mi druhou položil na šíji a&#160;přivinul si mě na srdce. Dojetím jsem nemohl promluvit.</p>
			<p class="MLP_text ParaOverride-1">„Pobuď ještě chvíli tady v&#160;domě,“ řekl poté, „pak se vydej za svými nejbližšími a&#160;dělej jim společnost. Otec tě také potřebuje.“</p>
			<p class="MLP_text ParaOverride-1">„Smím jim vyprávět, co jste mi prozradil?“ zeptal jsem se.</p>
			<p class="MLP_text ParaOverride-1">„To dokonce musíš udělat,“ odpověděl mi, „vaši rodiče totiž mají právo vědět, do jaké společnosti jejich syn vchází, když uzavře ten nad jiné posvátný svazek, a&#160;mají i&#160;právo vědět, že jejich syn před nimi nemá tajemství. Ostatně sám budu asi s&#160;vaším otcem hovořit o&#160;těchhle a&#160;o&#160;mnoha dalších věcech.“</p>
			<p class="MLP_text ParaOverride-1">Nato jsme se spolu rozžehnali a&#160;odešel jsem z&#160;pokoje.</p>
			<p class="MLP_text ParaOverride-1">Zbytek dopoledne jsem trávil sepisováním dopisu svým rodičům. </p>
			<p class="MLP_text ParaOverride-1">Odpoledne jsem zašel za Gustavem a&#160;tomu se dostalo svolení, aby se se mnou ještě prošel po kraji. Vrátili jsme se za soumraku a&#160;Gustav musel čas, o&#160;nějž ve dne přišel, dohánět při svítilně.</p>
			<p class="MLP_text ParaOverride-1">Čas až někdy do poloviny února mi uplynul tak, že jsem se probíral písemnostmi, do nichž jsem se pokoušel vnést poněkud pořádek, stýkal se se svým hostitelem, jenž mi laskavě věnoval hodně času, že jsem nejednou zašel do truhlárny, kde měl spoustu co dělat Eustach, anebo u&#160;jeho bratra Rolanda, který ve dne každou chviličku, kdy bylo jen trochu světlo, vynaložil na svůj obraz, a&#160;konečně častým putováním po okolí, ježto tuhle zimu jsem poprvé trávil tak daleko na venkově. Teď jsem se rozloučil, poslal své věci na poštu do Rákosce a&#160;pěšky se vydal za nimi, počkal jsem tam, než ze západu přijede kočár, když dorazil, dostalo se mi v&#160;něm jednoho místa a&#160;vyjel jsem vstříc domovu.</p>
			<p class="MLP_text ParaOverride-1">Rodina mě tak jako vždycky přivítala velice radostně a&#160;musel jsem jim vyprávět, jak jsem v&#160;zimě putoval po velehorách. To jsem udělal a&#160;v&#160;prvních dnech jsem jim vyprávěl i&#160;o&#160;tom, co mi prozradil můj hostitel. Doposud o&#160;tom nic nevěděli.</p>
			<p class="MLP_text ParaOverride-1">„Často jsem slyšel zmiňovat Risacha,“ řekl otec, „a vždycky když zaznělo jeho jméno, zněla v&#160;tom i&#160;úcta vůči němu. Z&#160;rodiny, která vlastnila Luznou Vodu, znal jsem letmo pouze Alfréda. S&#160;Taronou jsem byl jednou v&#160;jakémsi nepřímém obchodním styku.“ </p>
			<p class="MLP_text ParaOverride-1">Vztahy mého hostitele k&#160;Matyldě, když byl ještě mladý, určitě se držely velice pod pokličkou, ježto ani otec, ani nikdo jiný z&#160;jeho známých o&#160;té záležitosti nic neslyšel, ačkoliv o&#160;podobných tématech se obvykle všechno, jenom ne mlčí. Že to, co jsem své rodině zvěstoval o&#160;svazku s&#160;Natálií, učinilo ohromný dojem, to je pochopitelné. Vedle toho jsem arci přivezl otci i&#160;ještě něco, co ho velice potěšilo. V&#160;posledních dnech pobytu v&#160;Růžovém domě jsem byl ještě za zahradníkem a&#160;požádal jsem ho, aby mi obstaral předpis ke zhotovování tmelu na tabulky ve skleníku, aby se zabránilo prosakování vody mezi skly a&#160;ta nekapala dovnitř. Zahradník sám předpis neměl, došel však za mým hostitelem a&#160;jeho prostřednictvím jsem předpis dostal. Vyprávěl jsem otci o&#160;té věci a&#160;odevzdal jsem mu návod na tmel.</p>
			<p class="MLP_text ParaOverride-1">„To tedy do budoucna zabrání, aby v&#160;našem zdejším skleníku na rostliny kapala zimní voda, což jim dost škodí,“ řekl, „ještě větší radost ale mám, že budu moci tmel rovnou uplatnit v&#160;nových sklenících, co budou stát vedle venkovského domku, který zbuduji.“ </p>
			<p class="MLP_text ParaOverride-1">Matka se usmála.</p>
			<p class="MLP_text ParaOverride-1">„Zchystejte se zatím na cestu do Hvězdného dvora a&#160;do Růžového domu,“ řekl otec, „všechno ostatní už se stalo, krok, který se ještě musí vykonat, ten je naší povinností. Vydáme se tam v&#160;prvních jarních dnech a&#160;budu se pro syna ucházet o&#160;nevěstu. Vy ženy takové věci chystáte rády, udělejte to a&#160;pospěšte si, nemáte na to moc času, dva měsíce a&#160;něco navíc. Co já musím do té doby podniknout, to na sebe čekat nedá.“</p>
			<p class="MLP_text ParaOverride-1">Že se tahle opatření setkala s&#160;nadšeným souhlasem, to vyplývalo už ze situace; čas k&#160;přípravě však podle nich byl poněkud krátký. Otec řekl, že se nesmí vyzradit ani to nejmenší, jinak že utrpí vážnost onoho vztahu. To bylo nasnadě.</p>
			<p class="MLP_text ParaOverride-1">Teď se všichni pustili do práce a&#160;do objednávání a&#160;nebylo dne, který by nebyl obtížen podobným břemenem. Matka také leccos chystala pro případ, že by novomanželé bydleli v&#160;jejím domě. Otec jí sice řekl, že než dojde k&#160;sezdání, podniknu ještě dalekou cestu; ovšem matka mu oponovala, podotkla, že není na škodu, je-li leccos hotovo dříve, než je potřeba. Hned dal jejímu hospodyňskému založení volný prostor.</p>
			<p class="MLP_text ParaOverride-1">Ke konci března otec přivezl domů velice krásný kočár. Byl to cestovní kočár pro čtyři osoby. Dal vůz vyrobit podle svých vlastních plánů.</p>
			<p class="MLP_text ParaOverride-1">„Musíme si vážit přátel,“ řekl, „a musíme si vážit sebe, a&#160;kdo může vědět, jestli vůz nebudeme potřebovat ještě často.“</p>
			<p class="MLP_text ParaOverride-1">Požádal nás, ať si ho bedlivě prohlédneme a&#160;ozkoušíme, je-li příhodný zejména stran cestovních věcí pro ženy. Stalo se a&#160;nemohli jsme zařízení kočáru nechválit. Pevnost se tu spojovala s&#160;lehkostí, vůz měl příjemný tvar a&#160;přitom skýtal hodně prostoru na všemožné nezbytné věci.</p>
			<p class="MLP_text ParaOverride-1">„Jsem teď hotov,“ řekl otec, „dbejte, ať vaše přípravy netrvají příliš dlouho.“</p>
			<p class="MLP_text ParaOverride-1">Ale i&#160;ženy byly v&#160;pravý čas uchystány. Otec stanovil, že se vydáme na cestu v&#160;době, kdy pokvetou stromy a&#160;bude pučet listí, a&#160;v&#160;tu dobu jsme také vyjeli.</p>
			<p class="MLP_text ParaOverride-1">Jel jsem teď cestou, jíž jsem tak často putoval sám anebo s&#160;přáteli v&#160;kočáře, se všemi blízkými příbuznými. Jeli jsme s&#160;koňmi, jež jsme si půjčovali na každé poště; ovšem jeli jsme tak, aby to bylo pohodl­né pro matku a&#160;pro Klotyldu, takže jsme vždy v&#160;té nebo oné osadě pobyli déle a&#160;putovali po krátkých jednodenních etapách. Provázelo nás krásné počasí a&#160;hojné bílé a&#160;rudě zářící květy.</p>
			<p class="MLP_text ParaOverride-1">Čtvrtého dne jsme dojeli do Hvězdného dvora. Matylda věděla předem, že dorazíme. Shrnuli jsme střechu kočáru a&#160;všechny pohledy mé rodiny se už zdálky upíraly na ten vrch samý květ, na němž se tyčil zámek, mířily na tvary onoho stavení, na hvězdný štít nad branou, na oblouk nad branou a&#160;posléze na Matyldu a&#160;na Natálii, které tu stály, aby nás uvítaly. Vystoupili jsme. Natálie střídala barvy od bledé po purpurově rudou. S&#160;uvítáním se nijak nečekalo. Klotylda a&#160;Natálie si padly kolem krku a&#160;rozplakaly se. Mou váženou matku objala Matylda a&#160;přivinula si ji na srdce. Pak s&#160;veškerým půvabem a&#160;srdečností uvítala otce, podala mu obě ruce a&#160;vroucně na něj pohlédla očima, které byly pořád velmi krásné. Natálie mezitím vzala mou matku za ruku a&#160;políbila ji na ni. Ta polibek krásnému děvčeti opětovala na čelo. Otec zřejmě chtěl Natálii říci něco veselého, anebo dokonce snad žertovného; ale když se na ni podíval bedlivěji, velice zvážněl a&#160;téměř se styděl, pozdravil ji se vší řádností a&#160;velice něžně. Nejspíš ho překvapilo, jak je sličná, anebo si vzpomněl, jak se to přihodilo i&#160;mně, na nádheru svých rytých kamenů. Klotyldu si Matylda rovněž přivinula na srdce. Na mne si skoro nikdo nevzpomněl. Jestli tohle uvítání bylo v&#160;souladu s&#160;přísnými pravidly chování anebo s&#160;nějakou hierarchií, na to se nikdo neptal. Vyšli jsme různě promíšení nahoru po schodišti a&#160;dovedli nás do Matyldina společenského pokoje. Teprve tam se vítalo slovy vzrušenějšími a&#160;výrazy výstižnějšími.</p>
			<p class="MLP_text ParaOverride-1">„Tak dlouho se známe, a&#160;teprve teď se vidíme,“ řekla Matylda mým rodičům, když je měla k&#160;tomu, aby usedli, kam řekla.</p>
			<p class="MLP_text ParaOverride-1">„To jsme si celé roky přáli,“ opáčil můj otec, „abychom na vlastní oči poznali lidi, kteří byli k&#160;mému synovi tak laskaví a&#160;tak ho povznesli.“</p>
			<p class="MLP_text ParaOverride-1">„Tohle je Natálie, drahá Klotyldo,“ řekl jsem a&#160;představil jsem navzájem obě dívky, „to je Natálie, kterou tak miluji, tak jako i&#160;tebe.“</p>
			<p class="MLP_text ParaOverride-1">„Ne, více než mě a&#160;tak je to i&#160;správně,“ opáčila Klotylda.</p>
			<p class="MLP_text ParaOverride-1">„Buď mou sestrou,“ řekla Natálie, „budu tě mít ráda jako sestru, budu tě mít ráda, jak to v&#160;srdci vůbec dokážu.“</p>
			<p class="MLP_text ParaOverride-1">„Já ti také budu tykat,“ opáčila Klotylda, „mám svého bratra ráda jako vlastní srdce a&#160;budu tě mít ráda stejně.“</p>
			<p class="MLP_text ParaOverride-1">Obě dívky se znovu objaly a&#160;znovu se políbily.</p>
			<p class="MLP_text ParaOverride-1">Když jsme usedli za stůl, řekl jsem Natálii: „A&#160;mě skoro vůbec nevítáte.“</p>
			<p class="MLP_text ParaOverride-1">„No vy to přece víte,“ opáčila a&#160;pohlédla na mne přátelsky. </p>
			<p class="MLP_text ParaOverride-1">Debata se vinula v&#160;obecnějším duchu dále o&#160;tomtéž.</p>
			<p class="MLP_text ParaOverride-1">Ty dvě ženy se nemohly na sebe dost vynadívat a&#160;znovu a&#160;znovu se braly navzájem za ruce.</p>
			<p class="MLP_text ParaOverride-1">Když se v&#160;rozhovoru konečně přešlo k&#160;jiným věcem a&#160;mluvilo se o&#160;cestě a&#160;jak byla příjemná a&#160;nepříjemná, řekl můj otec, že jsme ještě všichni v&#160;cestovním, že se musíme rozloučit, a&#160;zeptal se, kdy že bude mít tu čest, že ho Matylda zase přijme.</p>
			<p class="MLP_text ParaOverride-1">„Jaképak přijetí,“ řekla, „zajděte za mnou, kdykoliv budete chtít.“</p>
			<p class="MLP_text ParaOverride-1">„Tak tedy za dvě hodiny,“ opáčil otec.</p>
			<p class="MLP_text ParaOverride-1">Odešli jsme do svých pokojů a&#160;můj otec nám dal pokyn, abychom se převlékli do svátečního.</p>
			<p class="MLP_text ParaOverride-1">Za dvě hodiny sám s&#160;matkou, oba vyšňoření jako na nějakou vznešenou slavnost, odešel k&#160;Matyldě, se kterou si chtěli promluvit. Matylda je přijala ve velkém společenském pokoji a&#160;otec požádal pro mne o&#160;Natáliinu ruku.</p>
			<p class="MLP_text ParaOverride-1">Po nějaké chvilce zavolali dovnitř Natálii, Klotyldu a&#160;mne a&#160;Ma­tylda řekla: „Pán a&#160;paní Drendorfovi požádali pro svého syna Jindřicha o&#160;tvou ruku, Natálie.“</p>
			<p class="MLP_text ParaOverride-1">Natálie, která tu stála v&#160;šatech tak slavnostních, jak jsem ji ještě nikdy neviděl, takže mi málem připadala jako někdo cizí, pohlédla na mě se slzami v&#160;očích. Přikročil jsem k&#160;ní, vzal jsem ji za ruku, odvedl ji k&#160;její matce a&#160;řekli jsme cosi jako dík. Matylda odpověděla velice přátelsky. Pak jsme šli za mými rodiči a&#160;poděkovali jim rovněž a&#160;oni odpověděli rovněž přátelsky. Klotylda byla ve svých slavnostních šatech hodně v&#160;rozpacích, a&#160;tak tomu bylo málem se všemi ostatními. Můj otec uvolnil to napětí, tak že přišel ke stolu, na nějž předtím postavil jakousi skříňku. Vzal skříňku, přikročil k&#160;Natálii a&#160;řekl: „Milá nevěsto a&#160;budoucí dcero, přinesl jsem ti drobný dárek; ale váže se na něj jistá podmínka. Vidíte, že kolem zámku je omotána nit a&#160;ta že má na sobě pečeť. Neodřezávejte nit dříve než po sezdání. Pak také poznáte důvod, proč vás o&#160;to žádám. Budete tak hodní a&#160;vyhovíte mi?“</p>
			<p class="MLP_text ParaOverride-1">„Vroucně vám děkuji, že jste tak laskavý,“ odpověděla Natálie, „a&#160;splním vaši vůli potom.“</p>
			<p class="MLP_text ParaOverride-1">Přijala z&#160;otcových rukou skříňku. I&#160;matka a&#160;Klotylda odevzdaly své dary a&#160;také Matylda a&#160;Natálie přinesly ze sousedních pokojů cosi, čím pak obdarovaly matku, Klotyldu a&#160;otce. Natálie a&#160;já jsme si nedali nic. Pak jsme usedli ke stolu a&#160;rozpředl se srdečný rozhovor. Nakonec řekla Matylda: „Tak snad se i&#160;souhlasem rodičů stvrdil svazek, který uzavřela srdce našich dětí. Den, kdy se spojí navěky, ať se stanoví podle toho, jak si to budou přát a&#160;jak se k&#160;tomu zachováme. Nebudeme o&#160;tom teď mluvit, poradíme se o&#160;tom a&#160;dohodneme se posléze.“</p>
			<p class="MLP_text ParaOverride-1">Když to dořekla, odešli jsme a&#160;vydali se do svých pokojů.</p>
			<p class="MLP_text ParaOverride-1">Slavnostní šaty se odložily a&#160;začalo se vzájemné navštěvování, tak jak to v&#160;podobné situaci bývá, a&#160;zejména tehdy, když se naváží tak těsné vztahy. Matylda postupně otce a&#160;matku provedla všemi částmi zámku, zahradou, šafářovým dvorem, po polích, po lukách a&#160;po lesích. Ukázala jim všechny pokoje v&#160;domě; svůj obytný pokoj, pokoje se starým nábytkem, ukázala jim obrazy a&#160;vůbec všechno, co se v&#160;zámku vyskytovalo. Šla s&#160;nimi do zahrady: k&#160;lípám, ke všem ovocným stromům, ke květinovým záhonům, do jeskyně s&#160;nymfou u&#160;kašny, ke stěně z&#160;břečťanu a&#160;ke všem zařízením, jaká v&#160;zahradě byla. Stejně tak si bedlivě prohlédli všechno, co se nějak vázalo k&#160;rolničení. K&#160;večeru, kdy sluneční paprsky kvetoucí zemi ozařovaly jen mírně, obešli jsme společně část okolí. Opětovně jsme po celé délce prošli cestu přiléhající k&#160;usedlosti a&#160;rodičům se líbila ta silnice, která umožňovala neomezený a&#160;zdatný a&#160;navrch příjemný pohyb ve dnech, kdy bylo zamračeno, a&#160;dokonce v&#160;zimě. Otec ani neměl slov, jak se ze všeho radoval a&#160;všechno si pochvaloval. Matylda a&#160;matka spolu promlouvaly často velmi dlouho a&#160;vždycky velmi přátelsky, nejspíš si vyměňovaly názory na vedení domácnosti a&#160;na hospodaření se vším, co k&#160;ní patří. Natálie a&#160;Klotylda byly téměř nerozlučné, dávaly si neustále najevo vřelou náklonnost a&#160;často, kdykoliv jsme se všichni vrátili do zámku, vydaly se ještě samy do zahrady anebo po některé pěšině na nejbližší pole.</p>
			<p class="MLP_text ParaOverride-1">„Vidíš, Klotyldo,“ řekl jsem, „nemohl jsem ti ukázat Natáliinu podobiznu, protože jsem žádnou neměl, a&#160;teď ji máš před sebou.“</p>
			<p class="MLP_text ParaOverride-1">„A&#160;mnohem raději než jakoukoliv podobiznu,“ odpověděla, „ale podobizna se musí namalovat, aby člověk později věděl, jak v&#160;těchhle letech Natálie vypadala.“</p>
			<p class="MLP_text ParaOverride-1">Osm dnů nás Matylda nepustila z&#160;Hvězdného dvora a&#160;den co den jsme měli co dělat. Devátého dne jsme se uchystali, že všichni odjedeme do Růžového domu. Matylda a&#160;rodiče jeli v&#160;našem cestovním kočáře, Natálie, Klotylda a&#160;já ve voze Matyldině.</p>
			<p class="MLP_text ParaOverride-1">Když jsme vyjeli vzhůru na kopec, otec už nedokázal ovládnout zvědavost. Často jsem viděl, jak v&#160;kočáře vstává a&#160;rozhlíží se. Ten den bylo oblačno, ale jasno, na vzdálené lesy snášely se přepršky, záblesky slunce vykreslovaly na kopcích a&#160;na rovinách zlaté obrazy a&#160;dům mého hostitele shovívavě shlížel ze své výšky dolů. Ačkoliv když jsme odjížděli z&#160;města, všechno tam už kvetlo, v&#160;okolí Růžového domu vzdor času, který jsme strávili na cestě a&#160;v&#160;Matyldině domě, stromy ještě neodkvetly, teprve na plný květ nasazovaly. Kraj totiž byl o&#160;hodně výše než město. Část ozimů na kopci teprve bujně vzrůstala, část jich se k&#160;tomu chystala, tu a&#160;tam klíčilo letní obilí a&#160;tu a&#160;tam byla ještě zahlédnout hnědá zem.</p>
			<p class="MLP_text ParaOverride-1">Můj hostitel, ježto mu poslala Matylda zprávu, věděl, že přijedeme. Když jsme dorazili k&#160;mříži, stál už s&#160;Gustavem, s&#160;Eustachem, s&#160;Rolandem, s&#160;hospodyní Kateřinou, se správcem, se zahradníkem a&#160;s&#160;dalšími lidmi na písčitém prostranství u&#160;mříže, aby nás přivítal. Vystoupili jsme a&#160;můj otec a&#160;můj hostitel stanuli tváří v&#160;tvář. Můj hostitel měl sněhobílé vlasy, můj otec vlasy ne tak bílé, ale milí, vážení muži byli oba. Podali si ruku, na chvilku na sebe pohlíželi a&#160;pak si srdečně potřásli pravicí.</p>
			<p class="MLP_text ParaOverride-1">„Buďte vítán, buďte natisíckrát vítán u&#160;mého prahu,“ řekl můj hostitel, „málokdy sem přijede někdo, kdo by byl vítán tak jako vy. A&#160;málokdy jsem po někom toužil tak jako po vás. Jsme už tak dlouho ve spojení a&#160;já už vás láskou k&#160;vašemu synovi miluji tak dlouho.“</p>
			<p class="MLP_text ParaOverride-1">„A&#160;já vás láskou vašeho mladého přítele,“ opáčil otec, „tenhle den, který mě přivádí pod vaši střechu, je z&#160;mých nejmilejších. Přicházím do domu člověka, kterého znám díky synovi, ačkoliv musím ctít i&#160;státníka v&#160;něm. Přicházím obtížen dluhem díků. Vy jste mě vyznamenal, než jsem se já mohl v&#160;nejmenším zasloužit o&#160;vás.“</p>
			<p class="MLP_text ParaOverride-1">„Toho nechme, dělalo mi to jen radost,“ opáčil můj hostitel, „ale vidíte, tak se chybuje, když je člověk posedlý vášní, zvláště když se setkají dva přátelé starožitností. Já jsem opomněl nejdřív ze všeho pozdravit vaši váženou manželku, tak jak by to bývalo mou povinností. Ale, drahá paní, pokud to zcela neomluvíte, pak to budete určitě mít za menší prohřešek než kdekterá jiná žena, ježto znáte svého manžela a&#160;to, jaký má vztah ke svým pokladům. Buďte mi vítána, a&#160;pokud říkám, že jsem si vás tu přál mít neméně než vašeho manžela, říkám pravdu, a&#160;váš vlastní syn bude mi svědkem proti vám, pokud byste snad chtěla pochybovat o&#160;tom, co tu říkám. Těší mě, že vás mohu zavést do svého domu, dovolte, abych se chopil vaší ruky. Matylda, Natálie, Jindřich, vy dnes musíte být trochu stranou, a&#160;tahle slečna, kterou asi už znám co Klotyldu, dovolí, abych ji měl také trochu rád a&#160;poprosil ji o&#160;to, aby mi oplácela stejně. Gustave, veď slečnu.“</p>
			<p class="MLP_text ParaOverride-1">„Milostivě mi dovolte, abych vás směl vést,“ řekl Gustav Klotyldě.</p>
			<p class="MLP_text ParaOverride-1">Něžně pohlédla na jinocha a&#160;řekla: „Prosím, abyste byl tak laskav.“</p>
			<p class="MLP_text ParaOverride-1">„Než půjdeme,“ řekl ještě můj hostitel, „podívejte tady na mé dva vynikající umělce Eustacha a&#160;Rolanda, kteří tu žijí se mnou na téhle usedlosti, jíž bych říkal Bezstarostná, kdyby nebyla až po komín v&#160;samých starostech. Hodlají vás uvítat před domem. Podívejte tuhle i&#160;mou Kateřinu, která drží celý dům pohromadě, a&#160;pak mého správce a&#160;zahradníka a&#160;ostatní, ti by také neradi chyběli u&#160;té radosti z&#160;uvítání.“</p>
			<p class="MLP_text ParaOverride-1">Otec každému podal ruku a&#160;matka a&#160;Klotylda se všem navýsost způsobně uklonily.</p>
			<p class="MLP_text ParaOverride-1">Nato můj hostitel vzal pod paží mou matku, otec Matyldu, já Natálii, Gustav Klotyldu, a&#160;tak jsme se železnou mříží vydali do zahrady a&#160;do domu. Kočáry odjely na šafářův dvůr. V&#160;domě nás hned zavedli do našich pokojů. Matylda a&#160;Natálie odešly do svého obvyklého příbytku. Pro mého otce a&#160;matku zvlášť zřídili příbytek o&#160;třech pokojích. Ty měly překrásné tapety na stěnách a&#160;znamenitý nábytek. Bylo postaráno o&#160;veškeré pohodlí. Klotylda měla rozkošný světle modrý pokojík hned vedle. Já jsem z&#160;příbytku rodičů odešel do svých pokojů, které jsem měl jako obvykle. Gustav za mnou zavítal hned v&#160;první chvíli a&#160;nanejvýš radostně a&#160;s&#160;láskou mě objal.</p>
			<p class="MLP_text ParaOverride-1">„Tak teď už je všechno jisté a&#160;potvrzené,“ řekl.</p>
			<p class="MLP_text ParaOverride-1">„Jisté a&#160;potvrzené,“ opáčil jsem, „jestli bůh všechno ráčí dokonat. Teď už jsi opravdu mým drahým milovaným bratrem, i&#160;když podle litery jím budeš teprve za nějakou dobu.“</p>
			<p class="MLP_text ParaOverride-1">„Mohu ti také tykat?“ zeptal se.</p>
			<p class="MLP_text ParaOverride-1">„Budu upřímně rád,“ opáčil jsem.</p>
			<p class="MLP_text ParaOverride-1">„Tak tedy, můj milovaný, můj drahý bratře,“ řekl.</p>
			<p class="MLP_text ParaOverride-1">„Navždycky, dokud budeme žít, ať už se přihodí cokoliv,“ řekl jsem.</p>
			<p class="MLP_text ParaOverride-1">„Navždycky,“ odpověděl, „ale teď se rychle převlékni, abys nepřišel pozdě. V&#160;síni pro návštěvníky v&#160;přízemí se sejdeme ještě jednou ke společnému uvítání, než se vydáme k&#160;obědu. Musím se sám ještě upravit.“</p>
			<p class="MLP_text ParaOverride-1">Bylo to tak, jak Gustav říkal, a&#160;všem se už předtím dostalo pozvání. Gustav ode mne odešel a&#160;já se převlékl. Sešli jsme se všichni v&#160;síni pro návštěvníky v&#160;přízemí, v&#160;ní jsem, když jsem byl v&#160;tomhle domě poprvé, osaměle čekal, když se můj hostitel vypravil shánět mi večeři. Slyšel jsem tehdy až vevnitř zpívat ptáky. Vykládanou podlahu dnes celou pokrýval velice krásný koberec. Na to shromáždění pozvali i&#160;Eustacha a&#160;Rolanda.</p>
			<p class="MLP_text ParaOverride-1">Když se všichni dostavili, můj hostitel, který se oblékl slavnostně jako my, vstal a&#160;zahovořil: „Ještě jednou všechny, kdo sem přijeli, vítám ve zdech tohoto domu. Je to krásný den. I&#160;když nejeden milý přítel a&#160;do jisté míry kamarád z&#160;bitvy, kterého ještě mám, tady není, nemůže se tu zkrátka sejít všechno, co má člověk rád. To podstatné je tu, je tu z&#160;milého důvodu, z&#160;něhož může pro leckoho vzejít den ještě krásnější. Vy, velevážená paní, matko toho mladého muže, který při různých příležitostech pobýval pod střechou tohoto domu, buďte v&#160;domě vítána. Dům vaše jméno často slýchal a&#160;také to, jaké jsou vaše ctnosti, a&#160;i když zvuk řeči často nejspíš zvěstoval něco zcela jiného, nevědomky z&#160;toho všeho zaznívaly vaše vlastnosti, hromadily se tu a&#160;podněcovaly úctu a, dovolte starému člověku ten výraz, lásku. Vy, můj ušlechtilý příteli&#160;– dovolte mi vás tak pojmenovat, rád vám tak říkám šedá hlavo jako já, ale váženější vzhledem k&#160;tomu, jakou úctu k&#160;vám chovají vaše děti, a&#160;tudíž i&#160;jiní lidé, vy jste spolu se svou manželkou obývali neviditelní tenhle dům a&#160;ctíte ho, když teď vidí v&#160;těchhle prostorách dokonce vaše postavy samotné. Vy, Klotyldo, doputovala jste sem s&#160;rodiči a&#160;jste rovněž ve svém majetku. K&#160;tobě, Matyldo, mluvím teprve teď, poté co jsem promlouval k&#160;ostatním, kteří práh tohohle domu nepřekračovali tak často jako ty. Ty nám dnes přinášíš něco, co bude všem milé. Buď proto vítána a&#160;pozdravena neméně, než jsi tu bývala vždycky vítána a&#160;pozdravena. Buď vítána, Natálie, a&#160;buďte pozdraven, Jindřichu. Eustach, Roland, Gustav jsou tu jako svědkové toho, co se tu bude dít.“</p>
			<p class="MLP_text ParaOverride-1">Má matka na to odpověděla: „Já si vždycky myslela, že budeme v&#160;tomhle domě srdečně vítáni, je to tak, děkuji za to velice.“</p>
			<p class="MLP_text ParaOverride-1">„Děkuji také, a&#160;kéž se stvrdí dobré mínění, které o&#160;nás máte,“ řekl otec.</p>
			<p class="MLP_text ParaOverride-1">Klotylda se jenom uklonila.</p>
			<p class="MLP_text ParaOverride-1">Matylda zahovořila: „Díky ti za to pozdravení, Gustave; a&#160;říkáš-li, že přináším něco, co bude všem milé, pak oznamuji, že Jindřich Drendorf a&#160;Natálie se před devíti dny ve Hvězdném dvoře zasnoubili. Vypravili jsme se za tebou, abychom vymohli tvé svolení k&#160;tomu úmyslu. Tys vždycky jednal s&#160;Natálií jako otec. To, čím teď je, je valnou většinou díky tobě. Proto by ji nemohl nikdy blažit svazek, který by neměl tvé plné požehnání.“</p>
			<p class="MLP_text ParaOverride-1">„Natálie je hodná, výtečná dívka,“ opáčil můj hostitel, „je teď taková, jaká je, svou nejvnitřnější povahou a&#160;díky výchově. Možná jsem k&#160;tomu trochu přispěl, tak jako všichni ne zrovna zlí lidé, s&#160;nimiž se stýkáme, přispívají něčím dobrým k&#160;naší povaze. Ty víš, že ten svazek, který uzavřeli, má mé svolení a&#160;že mu přeji samé štěstí. Protože však mi říkáš ‚Natáliin otec‘, musíš mi dovolit, abych také jako otec jednal. Natálie jako má dědička dostane Strázný dvůr se vším, co k&#160;němu patří, a&#160;se vším, co je v&#160;něm a&#160;na něm, dostane také, ježto nemám žádné příbuzné, i&#160;všechno ostatní, co mám. Odevzdání se odehraje tak, že jeden díl veškerého majetku dostane v&#160;den svého sňatku, spolu s&#160;dokumenty, které jí přisuzují nárok na zbytek, jenž jí připadne v&#160;den mé smrti. V&#160;dokumentech bude uvedeno něco darů přátelům a&#160;sloužícím, ty jim Natálie ráda odevzdá. Protože jsem otec, také svou milou dceru náležitě opatřím, od své matky může přijímat pouze dary. A&#160;musíte mi dovolit jistou svéhlavost, pokud byste ji chtěli potlačit, velice by mě to zarmucovalo. Sňatek ať se slaví na Strázném dvoře. Sem ženich před několika lety nejdřív zavítal, tady jste ho poznali, tady možná vzklíčila ona náklonnost a&#160;tady konečně pobývá otec, jak jste mě zrovna nazvali. Ode dne sňatku bude na Strázném dvoře zchystán příbytek pro mladé manžele, ale nebude se po nich požadovat, aby ho používali. Ať si příbytek zřídí podle svého výběru buď na Strázném dvoře, anebo ve Hvězdném dvoře, anebo ve městě, anebo i&#160;střídavě tam a&#160;tady, jak se jim to bude líbit.“</p>
			<p class="MLP_text ParaOverride-1">Matylda po celý ten proslov seděla na židli důstojně a&#160;řádně, stejně tak jako mezi všemi shromážděnými panovala hluboká vážnost. Matylda se snažila neměnit své chování; nicméně z&#160;očí jí vytryskly slzy a&#160;ústa se jí chvěla silným pohnutím. Vstala a&#160;chtěla něco říci; ale nedokázala to a&#160;jen podala Risachovi ruku. Ten obešel stůl&#160;– protože je dělil jeho roh&#160;–, jemně Matyldu dotlačil zpátky na židli, políbil ji poklidně na čelo a&#160;rukou ji jednou pohladil po vlasech, které měla nad jemným čelem hladce učesané na pěšinku.</p>
			<p class="MLP_text ParaOverride-1">Nato se ujal slova můj otec, hned jak se Risach vrátil na své místo, a&#160;zahovořil: „Je tu ještě jeden otec a&#160;ten by také chtěl říci několik slov a&#160;stanovit si několik podmínek. Především, barone z&#160;Risachu, přijměte ode mě nejupřímnější díky jménem mé rodiny, že jste jednoho jejího člena považoval za hodna toho, aby byl přijat za člena rodiny vaší. Naší rodině se tím prokázala čest a&#160;můj syn Jindřich se dojista bude snažit, aby si vydobyl všechny vlastnosti, které jsou nezbytné, aby mohl plnit své nové povinnosti a&#160;obecně osvědčil lidskou důstojnost, bez níž část té lepší lidské společnosti nemůže existovat. Doufám, že tady mohu za syna ručit, a&#160;i vy v&#160;to doufáte, protože jste ho uvedl do postavení, v&#160;němž teď je. Můj syn do nové domácnosti přinese něco, co se snad nebude mít za nemístné. V&#160;mém domě ve městě bude pro novomanžele zchystán náležitý byt, a&#160;pokud bych měl jednou dát přednost životu na venkově, najdou místo i&#160;v&#160;mém novém obydlí. Svůj vlastní řádný dům ať si zbudují, jak jim je libo. Že bude svatba na Strázném dvoře, to je podle mého názoru správné, a&#160;myslím si, že tohle opatření nebude nikdo zpochybňovat. A&#160;teď mám k&#160;vám ještě prosbu, barone z&#160;Risachu, přijměte mě, starého člověka, a&#160;mou starou manželku spolu s&#160;naší dcerou do vaší rodiny ne s&#160;nelibostí. My jsme lidé měšťanští a&#160;jako takoví jsme žili prostě; ale snažili se zachovat si v&#160;každém ohledu čest a&#160;dobré jméno.“</p>
			<p class="MLP_text ParaOverride-1">„Znám vás už dlouho,“ odpověděl mu Risach, „ačkoliv ne osobně, a&#160;už dlouho jsem si vás nadmíru vážil. Ještě více jsem si vás vážil a&#160;měl vás rád, od té doby, co znám vašeho syna. Nakolik se raduji, že vejdu s&#160;vámi do užších vztahů, to vám může říci váš syn a&#160;to vám budoucnost ukáže. Pokud jde o&#160;to měšťanství, já jsem do tohoto stavu patřil. Pomíjivá konání, o&#160;nichž se řeklo, že jsou to zásluhy, vyrvala mě z&#160;něho na nějaký čas, díky dceři, které jsem nabyl, vracím se k&#160;němu, protože pouze ten mi přísluší. Úctyhodný, důstojný muži, neustále činný a&#160;s&#160;rodinným životem, který má pevné základy, jestliže mě, ač nemá ani jedno, ani druhé, pokládáte za člověka, který za něco stojí, pojďte na mé srdce a&#160;putujme posledními svými dny přátelsky bok po boku.“</p>
			<p class="MLP_text ParaOverride-1">Oba muži vstali ze svých míst, na půli cestě se potkali, objali se a&#160;chvíli se pevně drželi. Jak něco takového všechny vzrušilo, to dokazovala skutečnost, že v&#160;pokoji bylo ticho jako v&#160;hrobě a&#160;nejedno oko zvlhlo.</p>
			<p class="MLP_text ParaOverride-1">Má matka, když Risach odešel od Matyldy, pokročila k&#160;ní, usedla jí po boku a&#160;vzala ji za obě ruce. Ženy se políbily a&#160;pořád ještě se málem držely v&#160;objetí.</p>
			<p class="MLP_text ParaOverride-1">Já jsem s&#160;Natálií přišel teď k&#160;Risachovi a&#160;řekli jsme mu, že mu z&#160;hloubi srdce děkujeme za všechnu tu lásku a&#160;vlídnost, jakou projevuje vůči nám, a&#160;že nebudeme usilovat než o&#160;to, abychom si jeho dobré mínění o&#160;nás zasloužili stále více.</p>
			<p class="MLP_text ParaOverride-1">„Jste milí a&#160;přátelští a&#160;poctiví,“ řekl, „a všechno dopadne dobře.“</p>
			<p class="MLP_text ParaOverride-1">Vrátili jsme se na své židle a&#160;Eustach, Klotylda, Roland, Gustav, a&#160;dokonce rodiče nám popřáli hodně štěstí a&#160;jen a&#160;jen požehnání.</p>
			<p class="MLP_text ParaOverride-1">Nato se debata stočila na věci jednodušší a&#160;obyčejnější. Leckdo také častěji vstal a&#160;přidal se k&#160;těm a&#160;k&#160;oněm. Má matka se dnes ozdobila některými z&#160;nejkrásnějších otcových rytých kamenů. Můj hostitel po nich už předtím často pokukoval; teď však už on a&#160;Eustach tomu půvabu nedokázali odolat, přikročili k&#160;mé matce, užasle si prohlíželi kameny a&#160;rozmlouvali o&#160;nich. Později se k&#160;nim přidal Roland. Otci zářily oči radostí.</p>
			<p class="MLP_text ParaOverride-1">Debata trvala ještě nějakou chvíli, pak jsme se rozloučili a&#160;vydali jsme se na procházku, která se měla uskutečnit ještě před obědem. Měli jsme se sejít na písčitém prostranství před mříží s&#160;růžemi.</p>
			<p class="MLP_text ParaOverride-1">Převlékli jsme se do jiných šatů a&#160;sešli se před domem.</p>
			<p class="MLP_text ParaOverride-1">Můj otec, protože byl nejspíš velice zvědavý na to, aby v&#160;domě všechno uviděl, přidružil se k&#160;Risachovi, stáli u&#160;růžových keříků a&#160;můj hostitel otci všechno vysvětloval. Matylda stála po boku matce, Klotylda a&#160;Natálie se držely v&#160;podpaží a&#160;já a&#160;Gustav, jakož i&#160;čas od času Eustach a&#160;Roland, jsme se drželi poblíž oněch starých mužů. Z&#160;písčitého prostranství jsme šli do zahrady, aby má rodina viděla nejprve ji. Můj hostitel dělal otci průvodce a&#160;všechno mu ukazoval a&#160;objasňoval. Tam kde matku a&#160;Klotyldu zaujalo, co vidí, podávaly jim výklad ženy, co šly s&#160;nimi.</p>
			<p class="MLP_text ParaOverride-1">„Ale tady vidím motýly,“ řekl můj otec, když jsme v&#160;zahradě došli už dost daleko.</p>
			<p class="MLP_text ParaOverride-1">„Asi by nebylo myslitelné a&#160;možné, aby mí ptáci vyhubili veškeré zárodky,“ odpověděl mu můj hostitel, „oni jen brání tomu, aby se neúměrně množily. Několik jich vždycky zbude a&#160;ty jsou pak potravou na příští rok. Nadto přilétají motýli i&#160;zdaleka. Byly by možná i&#160;krásnou ozdobou zahrady, nebýt toho, že housenky jsou velice často pro nás lidi škodlivé.“</p>
			<p class="MLP_text ParaOverride-1">„Ale copak i&#160;ptáci neškodí mnohdy na stromech nejednomu ovoci?“ zeptal se můj otec.</p>
			<p class="MLP_text ParaOverride-1">„Ano, škodí,“ opáčil můj hostitel, „napadají hlavně různé druhy třešní a&#160;jiné měkčí odrůdy ovoce; ale v&#160;poměru k&#160;užitku, jaký mi ptáci přinášejí, je škoda hodně nepatrná, jen ať si z&#160;té hojnosti, jakou mi zjednávají, také užijí nějaký ten díl, a&#160;konečně, ježto dostanou vedle své přirozené potravy ode mě i&#160;něco mimořádného a&#160;občas i&#160;nějakou tu lahůdku, oslabuje se tím jejich nutkání útočit na mé ovoce.“</p>
			<p class="MLP_text ParaOverride-1">Prošli jsme celou zahradou. Bedlivě jsme si všechno prohlédli, každý květinový záhon, každou jednotlivou zajímavou květinu, každý strom, každý zeleninový záhon, lipovou alej, včelín, skleníky. Den se už téměř rozjasnil a&#160;všude spočívala a&#160;voněla spousta květin. Došli jsme až nahoru k&#160;velké třešni a&#160;od ní jsme se ohlíželi na zahradu. Otec si připadal přešťastný, že může to všechno vidět a&#160;prohlížet si. Matka nejspíš nevěnovala všemu kolem sebe pozornost takovou jako otec, a&#160;asi s&#160;Matyldou mluvily spíš o&#160;radostech a&#160;strastech a&#160;o&#160;budoucnosti svých dětí. A&#160;také Klotylda a&#160;Natálie se bavily převážně nikoliv o&#160;zahradě. Zřejmě nitky své rozmluvy spřádaly o&#160;věcech jiných.</p>
			<p class="MLP_text ParaOverride-1">Od velké třešně jsme se museli vydat zase zpátky do domu, protože doba, která ještě zbývala do oběda, plynula a&#160;plynula. Na chvilku jsme všichni odešli do svých pokojů a&#160;sešli se poté zase v&#160;jídelně.</p>
			<p class="MLP_text ParaOverride-1">Odpoledne se mělo věnovat prohlídce šafářského dvora, luk a&#160;polí. Od velké třešně jsme šli na obilný vrch a&#160;po něm dál až k&#160;polnímu odpočinku. Dali jsme se přesně tou cestou, kterou jsem onoho večera šel se svým hostitelem, když jsem se poprvé ocitl na Strázném dvoře. Trochu jsme se z&#160;polního odpočinku rozhlédli kolem. Jasan zrovna nasazoval na první drobné listy a&#160;snažil se je rozprostřít. Nemohli jsme si sednout, protože lavička byla na to příliš malá. Od polního odpočinku jsme šli na šafářův dvůr. Dali jsme se cestou, kterou jsem kdysi putoval s&#160;Natálií. Když jsme si prohlédli šafářův dvůr, kde můj hostitel otci ukázal to nejmenší i&#160;to největší a&#160;vyložil mu, jak tu všechno vypadalo dříve, co z&#160;toho všechno vzešlo a&#160;co ještě má vzejít, prošli jsme se po lukách u&#160;šafářova dvora, po polích na svahu kopce s&#160;Růžovým domem, pak jsme obešli celý kopec, dali se nahoru houštinou u&#160;rybníka a&#160;odtud podle Olšového potoka zpátky, takže jsme znovu došli k&#160;velké třešni a&#160;odtud se vrátili do domu. Mezitím nadešel večer. Všechno budilo otcův obdiv.</p>
			<p class="MLP_text ParaOverride-1">Příští den se měl věnovat prohlídce interiérů domu, jeho uměleckých pokladů a&#160;všeho, co v&#160;něm jinak bylo. Můj hostitel otce nejdříve zavedl do všech pokojů v&#160;přízemí, pak mramorovou chod­bou po schodišti nahoru k&#160;mramorové soše. Všichni jsme šli s&#160;nimi, vyjma Eustacha a&#160;Rolanda. U&#160;mramorové sochy jsme pobyli hodně dlouho. Od ní jsme se vydali do mramorové síně, kde můj hostitel otci vyjmenoval všechny druhy mramoru a&#160;označil místa, kde se vyskytují. Pak jsme postupně zašli do obytných pokojů mého hostitele, do pokojů s&#160;obrazy, s&#160;knihami, s&#160;mědirytinami, do čtenářského pokoje, do rohového pokoje s&#160;římsami pro ptáky, a&#160;nakonec do pokojů pro hosty a&#160;do Matyldina příbytku. Také jsme si prohlédli Rolandovu jizbu, kde byl na stojanu jeho skoro již hotový obraz. Na závěr jsme zašli do truhlárny a&#160;prohlédli jsme si veškeré zařízení a&#160;všechno, co se tu právě zvelebovalo. Jestliže včera otec byl už plný obdivu, dnes byl téměř bez sebe. Mramorová socha ho uvedla v&#160;takové nadšení, až se vyslovil, že si ze svých cest nedokáže vzpomenout na příliš antických děl, jež by byla lepší než tahle socha. Prohlížel si ji znovu a&#160;znovu a&#160;ze všech stran, tu část a&#160;zas onu, a&#160;celek se podrobně probíral. Něčím takovým, řekl otec, nemůže se ani zdaleka pochlubit, pouze některé z&#160;jeho starých rytých kamenů by snad obstály vedle téhle sochy. Mramorová síň se mu navýsost líbila a&#160;zbudovat takovou komnatu mu připadalo jako šťastný nápad. Chválil mého hostitele, že je tak trpělivý při pátrání po mramoru, a&#160;velebil všechny, kdo navrhli jeho sestavu, aby vzniklo něco tak ryzího a&#160;velkolepého. Nadmíru živě se otec zajímal o&#160;starý nábytek, o&#160;obrazy, o&#160;knihy, o&#160;mědirytiny, všechno si bedlivě prohlížel a&#160;o&#160;lecčems promlouval jako milovník i&#160;jako znalec. Můj hostitel se s&#160;ním snadno shodl, jejich názory spolu zhusta ladily a&#160;zhusta se doplňovaly, nakolik se arci vůbec mohly vyslovovat názory ve společnosti, kde se člověk musel vyjadřovat stručně. Má matka se vroucně radovala, že je otec tak šťastný. Tak se tedy přece jenom splnilo, po čem tak často toužila, aby otec zavítal do domu mého hostitele, a&#160;splnilo se to všechno mile tak, jak by se dojista nikdy předtím nenadála. Na Rolandův obraz se otec díval velice pozorně, měl ho za nanejvýš zajímavý, mluvil s&#160;Risachem o&#160;tom a&#160;o&#160;onom, co je na něm, a&#160;vyjádřil se, že soudě podle tohohle díla, má Roland nejspíš před sebou nadějnou budoucnost. Že to mého hostitele naplňovalo potěšením, kdyžtě se ten výtvor setkal s&#160;takovým uznáním od člověka, u&#160;něhož ze všeho, co říkal, vyplývalo, že má k&#160;takovému soudu oprávnění, je zcela pochopitelné. Ti dva muži k&#160;sobě lnuli víc a&#160;více a&#160;občas i&#160;zapomínali na to, že jsou tu ještě i&#160;ostatní. V&#160;truhlárně, kde průvodcem byl Eustach, obhlédli jsme si postupně nejenom všechny kresby a&#160;plány, ale i&#160;celé zařízení, a&#160;to, jak se tu postupuje, včetně všech nástrojů, bylo podrobeno bedlivé prohlídce. Otec byl se vším navýsost spokojen. Na prohlídku těchhle věcí jsme potřebovali celý den.</p>
			<p class="MLP_text ParaOverride-1">Druhého dne jsme jeli do Alizkého lesa, aby můj hostitel mohl rodičům ukázat polesí, které patřilo k&#160;Stráznému dvoru.</p>
			<p class="MLP_text ParaOverride-1">Další dny už společnost tak nesjednocovaly. Rozdělili jsme se a&#160;každý se věnoval tomu, co pro něj zrovna bylo nejpřitažlivější. Za mnou a&#160;za Natálií přicházeli postupně všichni obyvatelé Strázného dvora, popřát nám štěstí a&#160;požehnání k&#160;našemu nadcházejícímu sňatku. Teprve teď, když jsme se zasnoubili, nabyli jistoty, že k&#160;tomu dojde, tušili to ovšem a&#160;usuzovali na to už dříve z&#160;některých událostí, které viděli. Můj otec postupně doháněl v&#160;jednotlivostech to, co už viděl obecně, byl hned tu, hned tam a&#160;hodně byl pohromadě s&#160;majitelem domu. Ženy si dávaly záležet na všem, co se týkalo domácnosti, a&#160;drahnou dobu kroužily kolem Kateřiny. My mladší jsme se hodně vyskytovali na zahradě, chodili na nejedno místo v&#160;ní a&#160;vydávali se na procházky. Několikrát jsme byli u&#160;zahradníkových, jednou jsme dlouho seděli s&#160;nimi u&#160;stolu a&#160;důkladně jsme si sami prohlíželi skleníky a&#160;dali si od zahradníka vysvětlit to a&#160;ono, co se tu vyskytovalo. Jeden den jsme byli všichni i&#160;v&#160;Jenském dvoře a&#160;obyvatelé Jenského dvora byli druhý den na Strázném dvoře. Rákosecký farář a&#160;několik váženějších obyvatel té končiny přibylo z&#160;blízka i&#160;z&#160;daleka, aby přednesli blahopřání k&#160;té události, o&#160;níž se dozvěděli. I&#160;sedláci ze sousedství a&#160;další, kdo znali mě a&#160;Natálii, přišli kvůli témuž.</p>
			<p class="MLP_text ParaOverride-1">Museli jsme na Strázném dvoře pobýt dvanáct dnů, pak však se naložil náš cestovní kočár a&#160;vydali jsme se nazpátek do našeho rodného města.</p>
			<p class="MLP_text ParaOverride-1">Když jsme dorazili domů, hned jsme se pustili do přípravy pokojů, abychom náležitě slušně přijali návštěvu na oplátku, pokud k&#160;nám zavítá. Já se mezitím chystal i&#160;ještě na něco dalšího, co se muselo odbýt ještě před sňatkem s&#160;Natálií, na svou dlouhou cestu. Snažil jsem se připravit si všechno tak, abych se mohl domnívat, že jsem nic nezanedbal. Nezbytnost osvojit si tou cestou ještě leccos, co mi doposud scházelo, a&#160;v&#160;tomhle ohledu nemuset příliš zaostávat za Natálií, ta mi byla zřejmá, a&#160;stejně tak mi bylo zřejmé, že musím tu rozsáhlejší cestu vykonat sám, dříve než budu moci do budoucna takovou cestu podnikat s&#160;Natálií. Měl jsem rovněž v&#160;úmyslu vydat se na tu cestu poté, co snad k&#160;nám zavítá zmíněná návštěva na oplátku.</p>
			<p class="MLP_text ParaOverride-1">Návštěva na oplátku se dostavila tři týdny po dnu, kdy jsme dorazili do města. Předem ji ohlásil dopis. Matylda, Risach, Natálie a&#160;Gustav přijeli v&#160;krásném cestovním kočáře. Dovedli je do pokojů pro ně už připravených. Když se převlékli, sešli jsme se na uvítanou v&#160;našem pokoji pro návštěvy. Přijetí u&#160;nás v&#160;domě bylo tak srdečné a&#160;vroucí, jaké bývá už jenom v&#160;Hvězdném dvoře a&#160;v&#160;domě mého hostitele. Ve všech tvářích se zračila radost a&#160;všechno, co se říkalo, bylo jen pokračováním toho, že jsme se před časem poznali, a&#160;rozvíjejícího se přátelství. Příjemný pocit se přenášel i&#160;na služebnictvo. Z&#160;jednotlivých výroků a&#160;z&#160;rozzářených tváří bylo patrné, že se jim přesličná nevěsta náramně líbí. Co mohl náš dům a&#160;město hostům poskytnout, to jim bylo k&#160;dispozici. Tak jako na obou venkovských sídlech i&#160;tady se ukazovalo všechno, čím dům oplývá. Hosty vodili po pokojích, ti se dívali na obrazy, na knihy, na staré truhly a&#160;na ryté kameny. Přišli do skleněného rohového domku a&#160;do všech končin na zahradě. Co do otcových obrazů vyjádřil se můj hostitel v&#160;tom smyslu, že jako celek jsou buď jak buď cennější než jeho sbírka, ačkoliv i&#160;on vlastní jednotlivé exempláře, které se mohou měřit s&#160;nejlepšími ze sbírky mého otce. Mého otce ten soud potěšil a&#160;řekl, že on by se asi vyslovil stejně. Ryté kameny, řekl můj hostitel, jsou vskutku vybrané a&#160;těm by nemohl postavit na roveň nic, leda tak onu mramorovou sochu.</p>
			<p class="MLP_text ParaOverride-1">„To také ano a&#160;to je to nejvýsostnější, co existuje v&#160;obou našich uměleckých sbírkách,“ opáčil můj otec.</p>
			<p class="MLP_text ParaOverride-1">Řezby ve skleněném domku můj hostitel znal z&#160;mých vyobrazení. Přesto si je však dopodrobna prohlížel a&#160;s&#160;ohledem na dobu jejich vzniku je dosti chválil. O&#160;mém mramorovém listu vraního oka v&#160;zahradě prohlásil, že není nehoden uznání. Otce takové ocenění jeho pokladů od člověka, jako byl Risach, velice povzbudilo, a&#160;myslím, že od doby, co ty všechny věci začal shromažďovat, nezažil příjemnější chvíle než čas, kdy u&#160;něho byl Risach. Dokonce snad před nimi nedal přednost ani chvíli, kdy se mi oči poprvé otevřely pro všechno to cenné, co vlastnil. U&#160;mne to tehdy byl pouhý pocit, u&#160;Risacha to byl teď posudek.</p>
			<p class="MLP_text ParaOverride-1">K&#160;zábavě mimo dům jsme zašli dvakrát do divadla, třikrát jsme byli vespolek v&#160;umělecké galerii a&#160;několikrát jsme si vyjeli do okolí.</p>
			<p class="MLP_text ParaOverride-1">Na tom setkání se také domlouvalo, kdy bude svatba. Měl jsem podniknout svou ohlášenou cestu a&#160;po návratu už se nemělo nic odkládat. Pak že bude určeno datum. Když jsme se takhle dohodli, rozloučili jsme se. Loučení bylo tentokrát hodně těžké, protože to bylo nadlouho a&#160;protože nebylo nemožné, až tu nebudu, že se přihodí něco neblahého. Ale měli jsme pevnou vůli, ostýchali jsme se před svědky, zejména před tak milými, dát najevo zármutek, rozžehnali se a&#160;slíbili jsme si, že si budeme psát.</p>
			<p class="MLP_text ParaOverride-1">Když od nás hosté odjeli, oznámili jsme v&#160;dopisech několika velice spřáteleným rodinám své zasnoubení. Za kněžnou jsem sám došel, abych ji informoval o&#160;tomhle vztahu. Usmála se srdečně a&#160;řekla, jak dobře si všimla, že jsem jednou, když letmo zmínila jméno Taronová, nanejvýš prudce zruměněl.</p>
			<p class="MLP_text ParaOverride-1">Opáčil jsem, že jsem tehdy zrudl pouze proto, jelikož se dotkla mého niterného sklonu, příjmení Taronová že jsem u&#160;Natálie ještě vůbec neznal. Mluvil jsem i&#160;o&#160;své cestě, kněžna tohle mé rozhodnutí velice chválila a&#160;vyprávěla mi, jaké je to v&#160;různých hlavních městech, v&#160;nichž v&#160;dřívějších letech dočasně pobývala. Stručně se zmínila i&#160;o&#160;lecčems stran toho, jak ony země vypadají, ježto byla velkou příznivkyní krás té a&#160;oné krajiny. Zrovna v&#160;tu dobu se chystala vydat ke Gardavskému jezeru, u&#160;něhož byla už často. To také bylo důvodem, proč se tak pozdě pořád zdržovala ještě ve městě. Požádala mě, abych až se vrátím, zase za ní na chviličku zašel. Slíbil jsem jí to.</p>
			<p class="MLP_text ParaOverride-1">Má cesta se už ani na minutu neodkládala. Rozloučil jsem se se svými nejbližšími a&#160;jednoho dne jsem branou města odjel.</p>
			<p class="MLP_text ParaOverride-1">Nejdřív jsem jel přes Švýcarsko do Itálie; zajel jsem do Benátek, do Florencie, do Říma, do Neapole, do Syrakus, do Palerma, na Maltu. Z&#160;Malty jsem lodí doplul do Španělska, to jsem pak nejednou oklikou projel z&#160;jihu na sever. Byl jsem v&#160;Gibraltaru, v&#160;Granadě, v&#160;Seville, v&#160;Cordobě, v&#160;Toledu, v&#160;Madridu a&#160;v&#160;mnoha dalších menších městech. Ze Španělska jsem se vydal do Francie, odtud do Anglie, do Irska a&#160;do Skotska a&#160;poté přes Nizozemí a&#160;přes Německo zpátky do vlasti. Byl jsem pryč bez půldruha měsíce dva roky. Když jsem se vrátil, znovu bylo jaro, mohutný svět Alp, žírné hory Neapole a&#160;Sicílie, zasněžené hory jižního Španělska, Pyrenejí a&#160;zamlžené hory Skotska nebyly na mne bez vlivu. Moře, možná to nejvelkolepější, co země má, pojal jsem do duše. Obklopovala mě nekonečná spousta půvabů a&#160;pozoruhodností. Viděl jsem národy a&#160;učil jsem se je v&#160;jejich vlasti chápat a&#160;často i&#160;mít rád. Viděl jsem nejrůznější lidské rody s&#160;jejich nadějemi, tužbami a&#160;potřebami, viděl jsem leccos ze soukolí dopravy, a&#160;ve významných městech jsem pobyl dlouho a&#160;zabýval jsem se jejich uměleckými zařízeními, knižními poklady, jejich dopravou, jejich společenským a&#160;vědeckým životem a&#160;obíral se dopisy, které přicházely z&#160;vlasti, a&#160;takovými, které do vlasti odcházely.</p>
			<p class="MLP_text ParaOverride-1">Na zpáteční cestě jsem dorazil do kraje, kde byl Hvězdný dvůr a&#160;Strázný dvůr, dřív než domů. Tedy jsem se v&#160;obou zastavil. Všichni byli naprosto v&#160;pořádku a&#160;zdrávi a&#160;říkali, že jsem notně opálený. Tady jsem se také dozvěděl o&#160;jedné změně, která se udála s&#160;mým otcem a&#160;kterou mi v&#160;dopisech smlčeli, abych byl překvapen. Všechny jeho narážky, že zničehonic půjde na odpočinek, že než se kdo naděje, bude na venkově, že se přihodí leccos, nač teď nikdo ani nepo­myslí, že se neví, jestli cestovní kočár nebude zapotřebí častěji, to se splnilo. Svůj obchodní podnik přenechal jiným a&#160;zakoupil usedlost Kořenný dvůr, která se rozkládá na velice hezkém místě mezi Strázným a&#160;Hvězdným dvorem a&#160;byla na prodej, a&#160;tu si právě dává pro sebe zařídit. Lidé se už těšili, až se usadí na novém majetku, příjemně a&#160;útulně. Neudělal jsem si čas, abych zašel na onen dvůr, který jsem znal podle zevnějšku, protože jsem nechtěl, aby Natálie, kterou mi vrátili jako nějaký statek, byla zbytečně dlouho jinde než já. Po vřelém přijetí a&#160;poté rozloučení jsem odjel za rodiči a&#160;cestoval jsem celý den a&#160;celou noc, abych k&#160;nim brzy dorazil. Věděli, že přijedu, a&#160;radostně mě vítali. Hned jsem se zařídil ve svém příbytku. Bylo pro mne zvláštní a&#160;blažilo mě, že vídám otce teď pořád doma, neustále obklopeného plány, návrhy, kresbami. Když jsem tu nebyl, pětkrát zajel na Kořenný dvůr a&#160;při té příležitosti býval hostem u&#160;Matyldy anebo u&#160;Risacha. Dvakrát s&#160;ním jela matka a&#160;Klotylda. Otec za ty dva roky nemálo omládl. I&#160;obyvatelé Hvězdného dvora zavítali co hosté v&#160;zimě jednou za mými rodiči. Svazky mezi námi se skvěle a&#160;mile splétaly.</p>
			<p class="MLP_text ParaOverride-1">Hned prvního dne, co jsem zase byl v&#160;rodičovském domě, zavedla mě matka do pokojů, které zařídili jako příbytek pro mne a&#160;pro Natálii, pokud budeme pobývat ve městě. Vůbec jsem si nemyslel, že je v&#160;domě tolik místa, tak byl příbytek prostorný. Byl i&#160;tak krásně a&#160;vznešeně uspořádán, že mě to nemohlo nepotěšit. Při té příležitosti jsem se zmínil o&#160;datu sňatku a&#160;matka mi odpověděla, že jak si myslí otec, není už důvod nic protahovat, a&#160;podnět musí vyjít od nás, protože my jsme stranou ženichovou. Poprosil jsem, ať se věci urychlí, a&#160;druhého dne už se odeslaly naše dopisy do Hvězdného dvora a&#160;Risachovi. Zakrátko přišla zpátky odpověď a&#160;datum se stanovilo, jak jsme navrhovali. Místem setkání byl Strázný dvůr.</p>
			<p class="MLP_text ParaOverride-1">Podle toho, co jsem slíbil, dostavil jsem se i&#160;ke kněžně. Už odjela na své venkovské sídlo. Proto jsem jí napsal několik řádek, že jsem už zpátky, a&#160;oznámil jsem jí datum, kdy mám svatbu. Zakrátko přišla od ní odpověď spolu s&#160;balíčkem, v&#160;němž prý je od ní památka na mou svatbu. Že mi ji nemůže odevzdat osobně, protože už několik týdnů churaví, a&#160;proto se musela vydat na venkov tak časně. Ta památka prý je zchystána už dlouho. Otevřel jsem balíček. Byla v&#160;něm jedna jediná, ale velikánská a&#160;velmi krásná perla. Neměla téměř žádnou objímku. K&#160;perle byl připevněn pouze stonek a&#160;zlatý plátek, aby se dala zastrčit do knoflíkové dírky. Neobyčejně jsem se zaradoval nad tím, jak o&#160;mně vznešená kněžna smýšlí, jak znamenitý má vkus a&#160;jak promyšlený; protože podle mého si to jako dárek přivinu na hruď věru perlu. V&#160;odpověď jsem jí dopisem vyjádřil svůj dík.</p>
			<p class="MLP_text ParaOverride-1">Záhy jsme byli už uchystáni a&#160;odcestovali jsme.</p>
			<p class="MLP_text ParaOverride-1">„Poslední přípravy můžeme přece vykonat v&#160;mém venkovském domě,“ řekl otec a&#160;vesele se usmál.</p>
			<p class="MLP_text ParaOverride-1">Odjeli jsme do Kořenného dvora. Přivítal nás malý, ale přívětivě zařízený příbytek, který dal otec zbudovat pro takové příležitosti. Byl to příjemný pocit, být ve venkovském sídle, které je naše a&#160;patří nám. Otec tenhle pocit choval z&#160;nás zřejmě nejhlouběji v&#160;srdci a&#160;matka se z&#160;něho nesmírně těšila. Pobyli jsme tu tak dlouho a&#160;ještě dovršovali své přípravy, abychom na Strázný dvůr mohli dorazit dva dny před sňatkem. Když jsme tam dojeli, Matylda a&#160;Natálie už tam byly. Srdečně jsme se pozdravili. Všude vládlo jakési napětí, jak se věci chystaly. Mohl jsem Natálii vídat často jenom na několik chvilek. Klotylda se také okamžitě zapojila do příprav. Přicházely a&#160;odcházely zprávy, přijížděli hosté a&#160;dorazili svatební svědci. Byl jsem nějaký stísněný.</p>
			<p class="MLP_text ParaOverride-1">Odpoledne prvního dne jsem jednou zastihl Matyldu, svého hostitele a&#160;Gustava, jak se procházejí v&#160;lipové aleji. Přidal jsem se k&#160;nim. Gustav od nás brzy odešel.</p>
			<p class="MLP_text ParaOverride-1">„Zrovna tu mluvíme o&#160;tom, že syn odtud brzy bude muset odjet a&#160;vydat se do světa,“ řekla Matylda, „nepřipadal vám po té vaší cestě také nějak změněný?“</p>
			<p class="MLP_text ParaOverride-1">„Je z&#160;něho dokonalý mladík,“ opáčil jsem, „neviděl jsem na svých cestách nikoho, kdo by se mu rovnal. Byl to zdatný chlapec a&#160;je takový i&#160;jako mladík, ale řekl bych, že mírnější a&#160;něžnější. Ba dokonce se mi zdá, že má v&#160;očích, které jsou teď ještě zářivější, cosi, co je málem jako ztrápená roztouženost u&#160;dívky.“</p>
			<p class="MLP_text ParaOverride-1">„Těší mě, že jste si toho také všiml,“ řekl můj hostitel, „je to tak a&#160;je velice dobře, i&#160;když je to nebezpečné, že je tomu tak. Právě u&#160;mládenců tak plných síly, jejichž srdce neovanul žádný zlý dech, nastává v&#160;jistých letech jakási ztrápená roztouženost, která je ještě půvabnější než u&#160;rozkvétajících dívek. Tak půvabně tu působí nikoliv slabost, nýbrž právě přebytek sil, i&#160;když se dívá očima většinou tmavýma, něžně se třpytícíma a&#160;ulpívá jako nějaký šperk na nevinných řasách. Takoví mladíci ovšem také, když nastanou ošklivé osudové časy, snášejí je se zmužilostí, jaká by byla hodna nějakého mučedníka, a&#160;pokud si vlast žádá oběti, prostě a&#160;jednoduše svůj mladý život položí na oltář. Ale mohou se dohnat a&#160;zneužít i&#160;k&#160;nepravému nadšení, a&#160;zadívá-li se oko takového mládence ve správný čas do správného oka dívčího, vzplane ta nejnečekanější, nejnáruživější, ale často i&#160;nejnešťastnější láska, protože takový mladý, opravdovosti nezbavený muž ji pojme do srdce tak, že už ji nikdo a&#160;nic nevykoření. Až se ta zdejší záležitost odbude, ještě si promluvíme, co bude zapotřebí podniknout.“</p>
			<p class="MLP_text ParaOverride-1">„Já vidím, co je tu dobré, a&#160;vidím nebezpečí,“ řekla Matylda. Brzy jsme se vrátili do domu.</p>
			<p class="MLP_text ParaOverride-1">„Musí za tvrdostí světa, ona ho otuží,“ řekl můj hostitel, když jsme šli zpátky do stavení.</p>
			<p class="MLP_text ParaOverride-1">Konečně nadešel sňatek. Oddavky se měly konat dopoledne v&#160;rákoseckém kostele, do jehož farnosti patřil i&#160;Strázný dvůr. Lidé se scházeli v&#160;mramorové síni, její podlahu pokryli k&#160;tomu účelu jemným zeleným suknem. Stejné sukno položili i&#160;na všechna schodiště. Oblékl jsem se ve svých pokojích, pomodlil se k&#160;bohu a&#160;můj svatební svědek mě dovedl do mramorové síně. Z&#160;našich nejbližších tu byli pouze muži. Přišli už svědci a&#160;většina hostů. Risach měl na sobě slavnostní oblek a&#160;vyšňořil se všemi vyznamenáními. Vtom se rozlétly dveře, které vedly z&#160;chodby, a&#160;vešla Natálie se svou a&#160;s&#160;mou matkou, s&#160;Klotyldou a&#160;s&#160;dalšími ještě ženami a&#160;dívkami. Byla skvostně oblečena a&#160;byla zrovna poseta drahokamy; ale byla velice bledá. Drahokamy byly ve středověkých objímkách, to jsem dobře postřehl; ale nebyl jsem v&#160;rozpoložení, abych tomu věnoval i&#160;jen chvilečku. Vyšel jsem jí naproti a&#160;něžně jí podal ruku na uvítanou. Velice se chvěla.</p>
			<p class="MLP_text ParaOverride-1">Můj hostitel řekl mým rodičům: „Váš syn vždy rád mluvil o&#160;svých rodičích a&#160;své sestře, kdo je dobrý syn, ten bude i&#160;dobrým manželem.“</p>
			<p class="MLP_text ParaOverride-1">„Krásnější vlastnosti, jaké jsou zárukou pro budoucnost,“ řekl můj otec, „ty si přinesl od vás, my jsme si toho všimli, a&#160;měli jej proto stále raději, vy jste ho vzdělal a&#160;zušlechtil.“</p>
			<p class="MLP_text ParaOverride-1">„Musím odpovědět jako už u&#160;Natálie,“ opáčil můj hostitel, „to se vyvíjelo jeho Já, a&#160;veškeré zacházení, kterého se mu dostalo, zejména od vás, mu pomáhalo.“</p>
			<p class="MLP_text ParaOverride-1">Chtěl jsem cosi říci, ale byl jsem tak pohnut, že jsem to nedokázal.</p>
			<p class="MLP_text ParaOverride-1">Gustav, který postával poblíž žen, pohlédl na mne a&#160;já na něj. Byl rovněž notně bledý.</p>
			<p class="MLP_text ParaOverride-1">Mezitím se postupně dostavili všichni, kteří měli být u&#160;oddavek, nadešla chvíle odjezdu a&#160;správce hlásil, že všechno je zchystáno.</p>
			<p class="MLP_text ParaOverride-1">Matylda udělala Natálii křížek na čelo, na ústa a&#160;na hruď a&#160;Natálie se rty sklonila k&#160;matčině ruce. Pak se dívky chopily závoje, který jako stříbrná mlha Natálii od hlavy dosahoval až k&#160;nohám, zahalily ji do něho a&#160;Natálie obklopena dívkami a&#160;vedena ženami sešla po schodišti, na němž stála mramorová socha. My šli za ní. Se mnou byli mí svědci a&#160;Risach a&#160;otec. První část vozů obsadily ženy, nevěsta a&#160;dívky, druhou muži a&#160;já. Nastoupili jsme, řada kočárů se dala do pohybu. Přišlo hodně lidí, aby viděli tu jízdu k&#160;oddavkám. Mezi nimi jsem zahlédl svého učitele na citeru, mával mi zeleným kloboukem s&#160;péry. Obyvatelé šafářova dvora a&#160;sloužící z&#160;domu většinou šli už napřed a&#160;čekali na nás v&#160;kostele. Někteří z&#160;nich byli i&#160;v&#160;kočárech. Vozy zvolna sjížděly dolů kopcem.</p>
			<p class="MLP_text ParaOverride-1">V&#160;kostele nás očekával rákosecký farář, pokročili jsme k&#160;oltáři, a&#160;sezdání se vykonalo.</p>
			<p class="MLP_text ParaOverride-1">Na zpáteční cestu jsme Natálie a&#160;já nastoupili sami do jednoho kočáru. Natálie neříkala nic, závoj měla nadále shrnutý a&#160;z&#160;očí jí kanula krůpěj za krůpějí.</p>
			<p class="MLP_text ParaOverride-1">Když jsme byli zpátky v&#160;mramorové síni, na dlouhý stůl, který sem dnes postavili a&#160;obložili spoustou židlí, Risach a&#160;můj otec položili písemnosti, které se vztahovaly k&#160;našemu sňatku a&#160;k&#160;našemu jmění. Já jsem však mezitím vzal Natálii za ruku a&#160;pokojem s&#160;obrazy a&#160;čítárnou jsem ji dovedl do knihovního pokoje, kde jsme byli sami. Tam jsem se jí postavil tváří v&#160;tvář a&#160;rozpřáhl ruce. Vrhla se mi na hruď. Pevně jsme se objali a&#160;oba málem hlasitě štkali.</p>
			<p class="MLP_text ParaOverride-1">„Má drahá, má jediná Natálie!“ řekl jsem.</p>
			<p class="MLP_text ParaOverride-1">„Ach, můj milovaný, můj drahý manželi,“ odpověděla, „tohle srdce náleží teď navěky tobě, buď shovívavý k&#160;jeho nedostatkům a&#160;k&#160;jeho slabosti.“</p>
			<p class="MLP_text ParaOverride-1">„Ach, má drahá ženo,“ opáčil jsem, „budu tě nekonečně ctít a&#160;milovat, tak jako tě ctím a&#160;miluji dnes. Měj i&#160;ty se mnou trpělivost.“</p>
			<p class="MLP_text ParaOverride-1">„Ach Jindřichu, tys tak hodný!“ odpověděla mi.</p>
			<p class="MLP_text ParaOverride-1">„Natálie, vynasnažím se, abych tobě k&#160;vůli odložil každou svou chybu,“ opáčil jsem, „a do té doby každou zahalím tak, aby tě nezraňovala.“</p>
			<p class="MLP_text ParaOverride-1">„A&#160;já budu usilovat o&#160;to, abych se tě nikdy ničím nedotkla,“ odpověděla Natálie.</p>
			<p class="MLP_text ParaOverride-1">„Všechno bude posléze dobré,“ řekl jsem.</p>
			<p class="MLP_text ParaOverride-1">„Všechno bude dobré, jak řekl náš druhý otec,“ odpověděla.</p>
			<p class="MLP_text ParaOverride-1">Přivedl jsem ji blíže k&#160;oknu a&#160;tam jsme stáli a&#160;drželi se za ruce. Jarní slunce svítilo dovnitř a&#160;vedle diamantů třpytily se krůpěje, které spadaly na její krásné šaty.</p>
			<p class="MLP_text ParaOverride-1">„Natálie, jsi šťastná?“ řekl jsem po chvíli.</p>
			<p class="MLP_text ParaOverride-1">„Jsem nanejvýš šťastná,“ odpověděla mi, „kéž bys byl také!“</p>
			<p class="MLP_text ParaOverride-1">„Tys můj klenot a&#160;to nejcennější na téhle zemi,“ opáčil jsem, „připadám si jako ve snu, že jsem si tohle vydobyl, a&#160;hodlám si to zachovat, dokud budu žít.“</p>
			<p class="MLP_text ParaOverride-1">Políbil jsem ji na ústa, která mi přátelsky poskytla. Do lící se jí vrátil ruměnec.</p>
			<p class="MLP_text ParaOverride-1">V&#160;tu chvíli jsme ve vedlejším pokoji zaslechli kroky a&#160;do pokoje k&#160;nám vešla Matylda, má matka, Risach, můj otec a&#160;Klotylda; pídili se po nás.</p>
			<p class="MLP_text ParaOverride-1">„Matko, drahá matko,“ řekl jsem Matyldě a&#160;vyšel všem v&#160;ústrety, vzal Matyldu za ruku a&#160;snažil se ji políbit. Matylda si nikdy ještě nedala od nikoho ruku políbit. Tentokrát svolila, abych to udělal, a&#160;řekla něžně: „Jenom jednou.“</p>
			<p class="MLP_text ParaOverride-1">Pak mě políbila na čelo a&#160;řekla: „Buď šťasten tak, synu, jak si to zasloužíš a&#160;jak ti to přeje ta, která ti dnes dala půl svého života.“</p>
			<p class="MLP_text ParaOverride-1">Risach mi řekl: „Synu, budu ti od nynějška tykat a&#160;ty si musíš vůči mně počínat také tak, jako ke svému prvnímu otci&#160;– synu, po tom, co se dnes událo, bude tvou první povinností vybudovat si ušlechtilý, ryzí, naprosto spořádaný rodinný život. Máš před sebou vzor ve svých rodičích, buď takový, jací jsou oni. Rodina je v&#160;našich časech zapotřebí, je zapotřebí víc než umění a&#160;věda, než doprava, obchod, rozmach, pokrok nebo jak se to všechno nazývá, co je zdánlivě tak žádoucí. Na rodině staví umění, věda, lidský pokrok, stát. Pokud manželství nevyústí do šťastného rodinného života, nadarmo vytváříš pak ve vědě a&#160;v&#160;umění věci svrchované, skýtáš je pokolení, které mravně chátrá, jemuž tvůj dar posléze není vůbec k&#160;užitku a&#160;které samo takové hodnoty vytvářet vposledku zapomíná. Jestliže jednou staneš na půdě rodiny&#160;– leckdo manželství neuzavře, a&#160;přesto koná velké věci, jestliže však jednou staneš na půdě rodiny, budeš člověkem, pouze staneš-li na ní celý a&#160;ryzí. Konej pak i&#160;ve prospěch umění anebo vědy, a&#160;pokud tu docílíš něčeho neobyčejného a&#160;znamenitého, budou tě právem velebit, využívej pak i&#160;bližního ve společných věcech a&#160;uposlechni volání státu, bude-li potřeba. Potom jsi žil pro sebe a&#160;pro všechny časy. Jdi cestou svého srdce tak jako doposud a&#160;všechno se bude vyvíjet příznivě.“</p>
			<p class="MLP_text ParaOverride-1">Podal jsem mu ruku, přitáhl si mě k&#160;sobě a&#160;políbil mě na ústa.</p>
			<p class="MLP_text ParaOverride-1">Natálie se mezitím postupně ocitla v&#160;náručí mé matky, mého otce a&#160;v&#160;Klotyldině.</p>
			<p class="MLP_text ParaOverride-1">„Dojista bude i&#160;nadále takový, jaký je dnes,“ řekla, nejspíš odpovídala na nějaké přání stran budoucnosti.</p>
			<p class="MLP_text ParaOverride-1">„Ne, drahé dítě,“ řekla má matka, „nebude i&#160;nadále takový, teď to ještě nevíš; bude víc a&#160;i ty budeš víc. Láska bude jiná, za mnoho let bude jiná; ale každým rokem bude větší, a&#160;říkáš-li, že teď se milujete nejvíce, už zakrátko to nebude pravda, a&#160;až jednou namísto kvetoucího mladíka budeš mít po boku uvadlého starce, budeš ho milovat jinak, nežs milovala mladíka; ale budeš ho milovat nevýslovně větší láskou, budeš ho milovat láskou věrnější, vážnější a&#160;nerozbornější.“</p>
			<p class="MLP_text ParaOverride-1">Otec se od ní otočil a&#160;přejel si rukou oči.</p>
			<p class="MLP_text ParaOverride-1">Matka Natálii ještě jednou políbila a&#160;řekla: „Milá, dobrá, drahá dcero!“</p>
			<p class="MLP_text ParaOverride-1">Natálie jí polibek opětovala a&#160;objala mou matku kolem krku.</p>
			<p class="MLP_text ParaOverride-1">„Děti, teď musíme jít za ostatními,“ řekl Risach.</p>
			<p class="MLP_text ParaOverride-1">Odešli jsme do síně. Tam Risach Natálii odevzdal písemnosti. Vložila je do mých rukou. Můj otec mi také dal písemnosti. Všichni, kdo tu byli, popřáli nám štěstí, především Gustav, kterého jsem v&#160;poslední době vůbec neviděl. Padl kolem krku sestře i&#160;mně. V&#160;krásných očích se mu perlily slzy. Pak nám blahopřál Eustach, Roland, lidé z&#160;Jenského dvora, rákosecký farář, který mi připomněl, jak jsme se poprvé setkali v&#160;tomhle domě onoho bouřlivého večera, a&#160;všichni ostatní.</p>
			<p class="MLP_text ParaOverride-1">Risach řekl, že teď má každý k&#160;dispozici dvě hodiny, pak že se všichni musí sejít v&#160;mramorové síni na malé pohoštění.</p>
			<p class="MLP_text ParaOverride-1">Natálii její družičky odvedly do pokojů její matky, aby tam odložila svatební šat. Já jsem odešel do svého příbytku, převlékl jsem se a&#160;uzamkl písemnosti; nepodíval jsem se na ně. Po nějaké době jsem se vydal do předsíně Matyldina bytu a&#160;zeptal jsem se, jestli je Natálie už zchystána, že ji prosím, aby se mnou podnikla ještě krátkou procházku zahradou. Natálie se objevila v&#160;krásných, ale velice jednoduchých hedvábných šatech a&#160;sešla se mnou po schodech dolů. Zavěsila se do mne a&#160;chvíli jsme se procházeli pod rozložitými lípami a&#160;po jiných pěšinách v&#160;zahradě.</p>
			<p class="MLP_text ParaOverride-1">Když uplynuly ony dvě hodiny, zazvonili k&#160;hodování. Všichni se vydali do síně a&#160;tam se jim dostalo pokynů, kam mají usednout. Jídlo bylo prosté, tak jako obvykle u&#160;Risacha, ale znamenité. Pro znalce a&#160;milovníky byla připravena velice ušlechtilá vína. V&#160;síni se ještě nikdy nehodovalo a&#160;vážnost mramoru, podotkl můj někdejší hostitel, může se odrazit pouze ve vážnosti toho nejušlechtilejšího vína.</p>
			<p class="MLP_text ParaOverride-1">„Udělal jsem to dobře, Natálko,“ řekl bývalý můj hostitel, „a našel jsem ti toho pravého? Ty sis vždycky myslela, že toho o&#160;takových věcech moc nevím, jenže já ho poznal na první pohled. Nejen láska je rychlá jako elektřina, ale i&#160;pohled obchodníka.“</p>
			<p class="MLP_text ParaOverride-1">„Ale otče,“ řekla Natálie a&#160;zarděla se, „my jsme se přece o&#160;tomhle nikdy nepřeli a&#160;já ti tuhle schopnost upřít nemohla.“</p>
			<p class="MLP_text ParaOverride-1">„Tak sis to jistě myslela,“ opáčil Risach, „ale usuzoval jsem přece jen správně; on byl vždycky velmi skromný, nikdy se v&#160;ničem všetečně neryl a&#160;na nic nenaléhal a&#160;určitě bude něžným chotěm.“</p>
			<p class="MLP_text ParaOverride-1">„A&#160;ty, Jindřichu,“ řekl po chvíli, „kvůli tomu nezpychni. Konec­konců nevděčíš mi úplně a&#160;naprosto za všechno? Kdysi, když jsi byl v&#160;tomhle domě poprvé, řekls v&#160;truhlárně, že je mnoho různých cest a&#160;že člověk nemůže vědět, jestli ta, která tě kvůli jedné bouřce dovedla sem nahoru ke mně, nebyla takovou hodně dobrou cestou, a&#160;já na to odpověděl, žes vyslovil něco pravdivého a&#160;že to pořádně poznáš, teprve až budeš starší; v&#160;tom věku totiž, myslel jsem si tehdy, člověk teprve spatří ty cesty v&#160;pravém světle, tak jako já nabyl přehledu o&#160;těch svých. Kdo by byl tehdy věřil, že co jsem řekl, nabude významu, který to má dneska? A&#160;všechno povstalo od toho, žes tehdy umíněně tvrdil, že přijde bouřka, a&#160;nedbal toho, co jsem ti namítal.“</p>
			<p class="MLP_text ParaOverride-1">„Bylo to tedy tenkrát řízení osudu, otče, a&#160;i ta obezřetnost mě dovedla k&#160;mému štěstí,“ řekl jsem.</p>
			<p class="MLP_text ParaOverride-1">„Ta stará žena, která v&#160;tom tmavém domě ve městě byla naší sousedkou a&#160;občas naším hostem,“ řekl můj otec, „ta ti, Jindřichu, jednou věštila, že z&#160;tebe bude něco pořádného; a&#160;teď jsi, jak sám říkáš, jenom šťastný člověk.“</p>
			<p class="MLP_text ParaOverride-1">„To ostatní přijde,“ vyhrklo několik hlasů.</p>
			<p class="MLP_text ParaOverride-1">„Na tvé choti jsem mezi jejími ostatními ctnostmi objevil ještě jednu dobrou vlastnost,“ pokračoval můj otec, „ona není zvědavá; anebo snad jsi, milá dcero, už otevřela tu skříňku, kterou jsem ti dal?“</p>
			<p class="MLP_text ParaOverride-1">„Ne, otče, čekala jsem, až mi dáš pokyn,“ odpověděla mu Natálie.</p>
			<p class="MLP_text ParaOverride-1">„Tak dej skříňku přinést,“ opáčil můj otec.</p>
			<p class="MLP_text ParaOverride-1">Stalo se. Nit s&#160;pečetí se rozřízla, skříňka se otevřela a&#160;na bílém sametu spočíval překrásný šperk ze smaragdů. Ozval se hlahol všeobecného obdivu. Nejenže kameny byly samy o&#160;sobě překrásné, ač nebyly z&#160;těch největších, ale objímka, která kameny neutiskovala, byla tak lehká a&#160;tak krásná, že celek vypadal jako dílo, kde všechno patří k&#160;sobě, všechno je vzájemně srostlé, jako skutečné umělecké dílo. I&#160;Eustach a&#160;Roland vyslovili obdiv, a&#160;což teprve Risach. Tvrdili, že ještě neviděli novou práci, jaká by se téhle rovnala.</p>
			<p class="MLP_text ParaOverride-1">„Tvůj přítel, Jindřichu, dal zhotovit tenhle šperk,“ řekl můj otec, „my jsme vybírali smaragdy, ježto měl velice krásné a&#160;v&#160;potřebném množství, smaragdy totiž ze všech barevných kamenů odstín ženského hrdla a&#160;tváře zvýrazňuji nejněžněji, a&#160;protože ty miluješ temně zbarvené a&#160;čiré smaragdy. A&#160;tady jsou všechny tmavé a&#160;čiré. Nakreslilo se hodně návrhů, vybíralo se, zavrhovalo a&#160;znovu vybíralo. Prý to nejlepší kreslíř v&#160;našem městě konečně sestavil to, co tu vidíš. Nato se málem ve dne v&#160;noci pracovalo, aby byl šperk včas hotový. Skříňka se tedy neměla otevírat, aby má dcera si třeba mně pro radost nebrala tenhle šperk v&#160;den svého sňatku a&#160;cennější, který vlastní, ke své lítosti nemusela nechat ležet.“</p>
			<p class="MLP_text ParaOverride-1">„Nemá žádný krásnější,“ opáčil Risach, „my jsme ten, který dnes měla na sobě, podle nákresů, které jsme dali volně dohromady podle středověkých věcí, dali rovněž zhotovit u&#160;Jindřichova přítele. Matyldo, dej prosím přinést ten šperk, abychom oba porovnali.“ </p>
			<p class="MLP_text ParaOverride-1">Matylda podala Natálii klíček a&#160;ta osobně přinesla kazetu, v&#160;níž byl šperk. Byla to sestava z&#160;diamantů a&#160;z&#160;rubínů. Vypadal tak jemně, tak čistě a&#160;ušlechtile jako v&#160;barvách vyvedené středověké umělecké dílo. Jako kdyby se rozlévalo skutečné kouzlo kolem těch ducha­plných tvarů z&#160;vodního třpytu a&#160;růžového ruměnce, tvarů, které takové nemohly nevyvěrat z&#160;nápadů našich předků. A&#160;přesto smaragdový šperk podle jednohlasného soudu za ním v&#160;ničem nezaostával. Umělec současný dostál své cti.</p>
			<p class="MLP_text ParaOverride-1">„Ale on ani není nikdo v&#160;našem městě a&#160;možná ani široko daleko, kdo by uměl takhle kreslit,“ řekl můj otec, „on se sklání ne před vkusem doby, nýbrž jen před podstatou věcí a&#160;má duši tak hlubokou, že z&#160;ní sálá svrchovaná opravdovost a&#160;svrchovaná krása. Často na mě z&#160;jeho tvarů vane cosi jako z&#160;Nibelungů anebo jako z&#160;dějin dynastie Ottonů. Kdyby tenhle člověk nebyl tak skromný a&#160;namísto věcí, jimiž ho zahrnují, raději vytvářel velké olejomalby, neměl by dnes sobě rovna a&#160;mohl by se srovnávat pouze s&#160;největšími mistry minulosti.“</p>
			<p class="MLP_text ParaOverride-1">„Šperk v&#160;kazetě,“ řekl kdosi, „to je jako obraz bez rámu, anebo ještě spíše jako rám bez obrazu.“</p>
			<p class="MLP_text ParaOverride-1">„Ovšemže je to tak,“ opáčil Risach, „jakákoli věc se dá posoudit pouze na svém místě, a&#160;ježto můj přítel si počínal jako můj soupeř, nelze to zjevně popřít – – Natálko, jsi mé milé dítě?“</p>
			<p class="MLP_text ParaOverride-1">„Otče, hrozně ráda!“ odpověděla.</p>
			<p class="MLP_text ParaOverride-1">Vstala ze své židle, vyšla ven a&#160;vrátila se oblečená tak, aby se jí dal šperk zavěsit kolem krku. Nejdřív se to stalo s&#160;diamanty a&#160;rubíny. Natálie byla prostě nádherná a&#160;osvědčilo se, že šperk je sám rámečkem. Dopoledne, jak jsem byl zajatý stísňujícími a&#160;hlubokými city, nedokázal jsem šperku věnovat pozornost. Teď jsem viděl ty sličné tvary, jako kdyby je oblévala jakási jemná zář. V&#160;ohnisku všech pohledů ta mladá žena zrudla a&#160;její ruměnec teprve dodával rubínům ducha a&#160;přijímal jej od nich. Výraz obdivu byl všeobecný. Nato jí zavěsili na krk smaragdový šperk. Ale i&#160;ten byl dokonalý. Ty tmavé hluboké kameny povrchu Natáliiných tvarů dodávaly cosi vážného, slavnostního, cizokrajně sličného. Jestliže diamantový šperk působil bohabojně, smaragdový šperk působil hrdinsky. Žádný z&#160;nich nezvítězil. Risach a&#160;otec se na tom oba shodli. Natálie šperk zase sňala, obě ozdoby se zase uložily do kazety. Natálie je odnesla a&#160;po nějaké době se objevila opět v&#160;dřívějším šatě.</p>
			<p class="MLP_text ParaOverride-1">U&#160;smaragdového šperku se událo cosi nápadného. Od něho náušnice zůstaly v&#160;kazetě. U&#160;diamantového šperku žádné náušnice nebyly. Matylda a&#160;Natálie náušnice nenosily, protože podle jejich názoru šperk má sloužit tělu. Pokud ovšem se tělo zraňuje, aby se do poranění pověsil šperk, pak je tělo sluhou šperku.</p>
			<p class="MLP_text ParaOverride-1">Pořád ještě se mluvilo o&#160;kamenech, k&#160;čemu že jsou a&#160;jak se na těle vyjímají docela jinak než v&#160;kazetě, a&#160;Eustach řekl, něco, co mi připadalo nad jiné pravdivé: „Pokud jde o&#160;to, k&#160;čemu drahokamy vnitřně jsou,“ zahovořil, „to podle mého názoru nemůže nikdo vědět; pro člověka jsou nejkrásnější jako šperk na těle, a&#160;to zejména na těch částech, které mívá obnažené, pak ale na oděvu a&#160;na všem, co s&#160;ním i&#160;jinak přichází do fyzického styku, jako jsou královské koruny, zbraně. Na holém nábytku, jakkoli ten je důležitý, vypadají kameny jako mrtvé a&#160;na zvířatech jsou zbaveny svého důstojenství.“ </p>
			<p class="MLP_text ParaOverride-1">Ještě dost dlouho se debatovalo na tohle téma; probíralo se na příkladech.</p>
			<p class="MLP_text ParaOverride-1">„Ježto dnes naše soutěž není rozhodnuta,“ řekl Risach mému otci, „uvidíme, kdo s&#160;menšími náklady dokáže své sídlo proměnit ve větší umělecké dílo, ty tvůj Slzavý dvůr, anebo chceš-li mu raději říkat Kořenný dvůr, nebo já svůj Strázný dvůr.“</p>
			<p class="MLP_text ParaOverride-1">„Ty už máš náskok,“ opáčil můj otec, „a máš u&#160;sebe dobré kreslíře; já teprve začínám a&#160;můj kreslíř mi už nedodá nejspíš nákres žádný.“</p>
			<p class="MLP_text ParaOverride-1">„Pokud nám bude na Strázném dvoře scházet práce, půjčí nás na Kořenný dvůr.“</p>
			<p class="MLP_text ParaOverride-1">„I&#160;tehdy, budeme-li mít co dělat tady,“ opáčil Risach, „hodlám nepříteli dodat zbraně.“</p>
			<p class="MLP_text ParaOverride-1">Odpoledne už dosti pokročilo a&#160;do večera už moc nechybělo. Hodokvas dávno skončil a&#160;už se jen tak sedělo, jak to často bývá, u&#160;stolu a&#160;klábosilo se.</p>
			<p class="MLP_text ParaOverride-1">Už dlouho mi bylo nápadné, jak se chová zahradník Šimon; byl totiž tak jako výteční sloužící v&#160;domě a&#160;na šafářově dvoře pozván ke stolu. Ostatní měli hodokvas na šafářově dvoře. Ráno jsem mu v&#160;upomínku na dnešní den dal stříbrnou dózu s&#160;mým jménem na víčku. Tu dózu měl u&#160;sebe na stole a&#160;neklidně na ni mluvil. Nejednou si šeptal se ženou, která mu seděla po boku, a&#160;často vyšel ven a&#160;opět se vrátil. Právě po takovém odchodu zase vešel do síně. Neusedl a&#160;jako kdyby se sebou zápasil. Posléze přikročil ke mně a&#160;zahovořil: „Všechno dobré dojde odměny a&#160;vás ještě dnes čeká veliká radost.“</p>
			<p class="MLP_text ParaOverride-1">Podíval jsem se po něm překvapeně.</p>
			<p class="MLP_text ParaOverride-1">„Zachránil jste od zhouby cereus peruvianus,“ pokračoval, „přinejmenším by byl mohl snadno uhynout a&#160;vy jste zapříčinil, že přišel sem do domu a&#160;ještě dneska rozkvete. Snažil jsem se ho brzdit chladem i&#160;s&#160;tím nebezpečím, že shodí poupata, aby nevykvetl dřív než dneska. Všechno dopadlo dobře. Jedno poupě je připravené vykvést. Za několik minut se může už otevřít. Kdyby společnost chtěla poctít skleník…“</p>
			<p class="MLP_text ParaOverride-1">„Ano, Šimone, půjdeme tam,“ řekl můj hostitel.</p>
			<p class="MLP_text ParaOverride-1">Okamžitě všichni vstali od stolu a&#160;chystali se vydat do skleníků. Šimon z&#160;místa kolem kaktusu cereus peruvianus, který strměl ve vlastním malém skleníku, odstranil všechno ostatní, aby se rostlina mohla pozorovat. Když jsme vešli, květ už se rozvil. Velký, bílý, nádherný, nezvyklý květ. Všichni ho jednohlasně chválili.</p>
			<p class="MLP_text ParaOverride-1">„Peruvianus má hodně lidí,“ řekl Šimon, „tak úplně vzácný totiž není, i&#160;když ho ale vypěstují do mohutného kmene, přivedou ho ke květu jen vzácně. V&#160;Evropě tenhle bílý květ vidělo jen málo lidí. Teď se otevírá, ráno za rozbřesku bude po něm. Je cenný svou přítomností. Mně se podařilo, aby rostlina kvetla&#160;– a&#160;právě dneska.&#160;– Je to štěstí, jaké určitě vyvolává tu nejopravdovější radost.“</p>
			<p class="MLP_text ParaOverride-1">Pobyli jsme tam dosti dlouho a&#160;vyčkávali, až se květ zplna rozvine.</p>
			<p class="MLP_text ParaOverride-1">„Ono taky nevyraší moc květů jako u&#160;obyčejných rostlin,“ opět řekl Šimon, „vždycky jenom jeden, pak třeba zase jeden.“</p>
			<p class="MLP_text ParaOverride-1">Můj hostitel měl zřejmě z&#160;květu skutečnou radost, stejně tak Matylda. Natálie a&#160;já jsme Šimonovi zvláště děkovali za to, že byl tak pozorný, a&#160;řekli jsme mu, že mu tohle překvapení nikdy nezapomeneme. Staroch měl oči plné slz. Rozestavil kolem rostliny svítilny, ty se měly zažehnout, až se začne stmívat, to kdyby si prý snad někdo chtěl květ prohlížet v&#160;noci. Když jsme se na květ dívali déle a&#160;déle, líbil se nám čím dál více. Asi je v&#160;naší zahradě málo takových, které by se téhle rostlině mohly rovnat vzácností, vznešeností a&#160;krásou. Z&#160;těch, kdo tu byli, ji nikdo dosud neviděl. Konečně jsme odešli a&#160;ten a&#160;onen sliboval, že v&#160;průběhu večera sem ještě jednou přijde.</p>
			<p class="MLP_text ParaOverride-1">Když jsme se vraceli a&#160;procházeli kolem keřů, které jsou poblíž lipové uličky, ozval se z&#160;keřů u&#160;cesty zvuk citery. Risach, který vedl mou matku, zastavil, stejně tak můj otec a&#160;Matylda a&#160;pak i&#160;ostatní, kteří zrovna byli blízko nás. Já jsem s&#160;Natálií pokročil blíž ke křovisku; okamžitě jsem totiž poznal po zvuku, že to je můj učitel na citeru. Zahrál pro něj typickou melodii, pak se na chvíli odmlčel, pak zahrál znovu, zase se odmlčel, a&#160;tak dále. Byly to vesměs melodie, které sám vymyslel anebo které mu možná v&#160;tu chvíli zrovna přišly na mysl. Hrál se vší vervou a&#160;umem, tak jak jsem to u&#160;něho tak často obdivoval, ba jako kdyby dnes hrál ještě lépe než kdy jindy. Jako kdyby neměl na světě rád nic než svou citeru. Všichni, kdo byli poblíž, bez hnutí naslouchali a&#160;nezazněl ani náznak potlesku. Jenom Matylda se jednou podívala po Natálii a&#160;tak významně, jako kdyby chtěla říci: to jsme nikdy neslyšely a&#160;to ze sebe vyloudit nedokážeme. Ta citera byla živoucí bytost, mluvila řečí, která byla všem cizí, ale které všichni rozuměli. Když ty tóny posléze jako kdyby už neměly znovu zaznívat, vklouzl jsem s&#160;Natálií do křoviska a&#160;tam seděl můj učitel hry na citeru u&#160;malého stolečku a&#160;před sebou měl svou citeru. Oblek měl z&#160;šedého sukna a&#160;hodně obnošený, zelený klobouk mu ležel vedle citery na stole.</p>
			<p class="MLP_text ParaOverride-1">„Josefe, tys zase už ve zdejším kraji?“ zeptal jsem se ho.</p>
			<p class="MLP_text ParaOverride-1">„Tak docela ne,“ odpověděl mi, „přišel jsem, abych vám pěkně zahrál na svatbě.“</p>
			<p class="MLP_text ParaOverride-1">„Tos udělal a&#160;tak to nikdo neumí,“ řekl jsem, „a mělo by se ti za to dostat něčeho, z&#160;čeho bys měl radost, a&#160;já ti ji dokážu poskytnout a&#160;bude to ta největší. To, co ti hodlám dát, nemohou uchopit lepší ruce než ty tvé. Všechno, co je správné, patří k&#160;sobě. Beztak ti dlužím ještě díky za tvé horlivé učení a&#160;za to, žes byl se mnou v&#160;horách.“</p>
			<p class="MLP_text ParaOverride-1">„Za to jste mi zaplatil a&#160;to dneska jsem udělal dobrovolně,“ řekl.</p>
			<p class="MLP_text ParaOverride-1">„Počkej tady jen několik dnů, pak si vezmeš, co mám na mysli,“ zahovořil jsem.</p>
			<p class="MLP_text ParaOverride-1">„Já počkám rád,“ opáčil.</p>
			<p class="MLP_text ParaOverride-1">„Dobře se o&#160;tebe postarají,“ řekl jsem.</p>
			<p class="MLP_text ParaOverride-1">Mezitím k&#160;nám došli i&#160;ostatní a&#160;zasypali toho muže chválou. Risach ho pozval, aby nějakou chvíli pobyl u&#160;něho v&#160;domě. Josef ještě zahrál několik melodií, málem zapomněl, že mu někdo naslouchá, zabral se do hry a&#160;pak najednou ustal a&#160;vůbec nebral ohled na ty, co stáli kolem, stejně tak, jak to dělal vždycky. Pak jsme odešli.</p>
			<p class="MLP_text ParaOverride-1">Hned jsem zavolal správce, řekl jsem mu, ať mi sežene posla, který by byl ochoten na místě se vydat do ochořského údolí. Správce to slíbil. Napsal jsem několik řádek výrobci citer, přiložil potřebné peníze, slíbil, že pošlu ještě víc, pokud to snad bude nutné, a&#160;požádal jsem ho, aby třetí citeru, která je táž jako ta má a&#160;citera mé sestry, dobře zabalenou v&#160;bedně dal poslovi, který mu přinese dopis. Posel se dostavil, dal jsem mu dopis a&#160;potřebné pokyny, a&#160;slíbil, že využije i&#160;dnešní noc a&#160;že bude zpátky co nejdříve. Považoval jsem teď za jisté, že mi citeru v&#160;poslední chvíli snad nikdo nevykoupí, pokud ji ještě vůbec má.</p>
			<p class="MLP_text ParaOverride-1">Mezitím nastal hluboký večer. Šel jsem s&#160;Natálií a&#160;s&#160;Klotyldou ještě jednou k&#160;cereu peruvianu, ten byl v&#160;záři svítilen skoro ještě krásnější. Šimon zřejmě hodlal u&#160;něho probdít noc. Lidé pořád přicházeli a&#160;odcházeli. Josefa jsme slyšeli hrát ještě jednou. Hrál ve velké dolní jizbě, vešli jsme dovnitř, měl před sebou dobré víno, které mu poslal Risach. Sešla se kolem něho veškerá domácí čeleď. Dlouho jsme naslouchali a&#160;Klotylda teď pochopila, proč jsem v&#160;horách tak usiloval, aby si toho člověka poslechla.</p>
			<p class="MLP_text ParaOverride-1">Část hostů ještě ten den odjela z&#160;domu, druhá část tak hodlala učinit za rozbřesku dalšího dne a&#160;někteří chtěli ještě zůstat.</p>
			<p class="MLP_text ParaOverride-1">V&#160;průběhu příštího dopoledne, kdy už počet lidí, co tu ještě byli, značně prořídl, objevilo se ještě několik darů. Risach nás zavedl do zásobárny, která byla vedle truhlárny. Tam udělal místo a&#160;na něm bylo několik věcí zahalených suknem. Risach z&#160;jedné sukno stáhl, byl to umně vyřezávaný stůl a&#160;desku měl z&#160;mramoru, z&#160;toho, který jsem svému hostiteli kdysi přivezl a&#160;jehož osudem jsem si nebyl jistý.</p>
			<p class="MLP_text ParaOverride-1">„Ta deska je krásnější než tisíce jiných,“ řekl Risach, „proto dar svého někdejšího přítele dávám v&#160;téhle podobě svému nynějšímu synovi. Žádné díky, dokud všechno neskončí.“</p>
			<p class="MLP_text ParaOverride-1">Teď odhalili velkou vysokou skříň.</p>
			<p class="MLP_text ParaOverride-1">„To je pro tebe žert od Eustacha, synu,“ řekl Risach. Skříň byla zhotovena jako vykládaná ze všech druhů dřeva, jaké se v&#160;našem kraji vyskytují. Skladbu dřev navrhl Eustach. Celé to vypadalo neobyčejně půvabně. Když jsem byl v&#160;zimě na Strázném dvoře, viděl jsem, jak se na té skříni pracuje. Tehdy jsem usoudil, že ta sbírka dřeva je zvláštní, ani jsem tehdy nepoznal, k&#160;čemu skříň bude. Měla být v&#160;mé pracovně na desky.</p>
			<p class="MLP_text ParaOverride-1">Vposledku odhalili ještě několik věcí. Byly to doplňky k&#160;otcovu obložení. To bylo poznat na první pohled a&#160;budilo to potěšení; ale jestli jsou pravé, anebo napodobeniny, to se nedalo rozhodnout. Risach všechno vysvětlil. Byly napodobené. K&#160;tomu účelu žádali kdysi po mně vyobrazení otcových obkladů. Roland marně pátral po pravých. Provedl měření podle dochovaných zbytků a&#160;hledal místa, na něž by se měření hodila, v&#160;jedné odlehlé části dřevěných staveb u&#160;kamenného domu konečně nalezl fošny, které přesně ladily s&#160;naměřenými hodnotami. Fošny byly dílem zpráchnivělé, dílem rozervané a&#160;měly na sobě poškození, jak z&#160;nich strhávaly ony dřevořezby. Bylo teď téměř jisté, že to, co chybí, se ztratilo. Vyrobily se tedy napodobeniny. Onu zimu, když jsem tu byl, viděl jsem i&#160;fošny na dřevořezby. Můj otec prohlásil, že ta práce je neobyčejně krásná.</p>
			<p class="MLP_text ParaOverride-1">„Také trvala dlouho, milý příteli,“ řekl Risach, „ale my ji pro tebe dokončili a&#160;bude se do tvého skleněného domku přesně hodit anebo se bude muset lehce přizpůsobit; ledaže bys dal přednost tomu, dřevořezby dát převézt na Slzavý dvůr.“</p>
			<p class="MLP_text ParaOverride-1">„Tak to také bude, příteli,“ řekl můj otec.</p>
			<p class="MLP_text ParaOverride-1">Teď teprve došlo na poděkování a&#160;na vyjádření radosti. Darující jakékoliv díky pro sebe odmítli. Rozhodlo, se že se věci zakrátko dopraví na místo, na němž mají spočinout.</p>
			<p class="MLP_text ParaOverride-1">Ten den a&#160;ve dnech příštích postupně od nás odjeli všichni cizí a&#160;teprve teď se začal ten pravý milý život se všemi členy rodiny. Risach pro mne a&#160;pro Natálii dal zřídit věru velice hezký příbytek. Nemohl být velký, byl však velice půvabný. Za dva roky, co jsem tu nebyl, vytapetovali jeho stěny a&#160;pořídil do něho nový, skvělý nábytek a&#160;zařízení. Rozhodli jsme se však, že budeme obývat náš pravidelný příbytek ve Hvězdném dvoře tak dlouho, dokud se ho nebude moci ujmout Gustav, aby si Matylda po tu dobu nepřipadala příliš osamělá. Vedle toho budu často zajíždět na Strázný dvůr, radit se s&#160;Risachem anebo pracovat, často přijedou i&#160;ostatní a&#160;často zavítáme k&#160;sobě sem anebo na Kořenný dvůr anebo do Hvězdného dvora anebo města a&#160;nějaký čas tam budeme bydlet. S&#160;Natálií jsem zamýšlel podniknout delší cestu. Pro případ, že bych snad kvůli těm anebo oněm záležitostem odjel pryč, každá z&#160;rodin bude mít právo ubytovat Natálii. Citerista hrál u&#160;nás den co den a&#160;často dosti dlouho. Pátý den přišla citera. Odevzdal jsem mu ji a&#160;on, protože ji poznal, téměř radostí zbledl. Tenhle dar se mohl považovat za nejlepší pro něj; s&#160;tímhle darem se asi nikdy nerozloučí, kdežto u&#160;každého dalšího je otázkou, jestli se ho nezbaví. Když naladil citeru a&#160;zahrál na ni, teprve jsme viděli, jak je znamenitá. Téměř se mu ani nechtělo přestat hrát. Risach mu dal na její pouzdro udělat ještě vodotěsnou koženou schránu. Za několik dnů se s&#160;námi citerista rozloučil a&#160;odjel od nás.</p>
			<p class="MLP_text ParaOverride-1">Všichni jsme podnikli krátkou výpravu do hostince U&#160;Javoru, a&#160;představil jsem Risachovi, Matyldě, svým rodičům a&#160;Natálii Kašpara a&#160;všechny ostatní, kdo se mnou měli něco společného. U&#160;Javoru jsme pobyli šest dnů. Odtud jsme se vydali do Hvězdného dvora. Omítku už smyli z&#160;budovy všude a&#160;dům se tyčil ve své původní ryzí podobě. I&#160;tady nás zavedli do příbytku, který pro nás zbudovali, když jsem tu nebyl. Vzhledem k&#160;rozlehlosti budovy byl zřejmě mnohem větší než byt na Strázném dvoře. Byl zbudován tak, aby se v&#160;něm mohla vést úplná domácnost.</p>
			<p class="MLP_text ParaOverride-1">Z&#160;Hvězdného dvora jsme odjeli do města. Tam jsme vykonali veške­ré návštěvy, které v&#160;okruhu mých rodičů a&#160;v&#160;Matyldině byly nezbytné. Risach nejednomu příteli představil svou adoptovanou a&#160;čerstvě sezdanou dceru s&#160;jejím manželem a&#160;její matkou. Dozvěděl jsem se, že můj sňatek s&#160;Natálií Taronovou vzbudil rozruch; dozvěděl jsem se, že zejména někteří mí přátelé&#160;– alespoň si tak vždycky říkali&#160;– se vyjádřili tak, že to je něco nepochopitelného. Že Natálie vůči mně cítí náklonnost, to mi bylo vždycky jako dar, a&#160;tedy čímsi nepochopitelným; ježto však to teď říkali oni, pochopil jsem, že to nepochopitelné není. Zašel jsem za přítelem klenotníkem, ten vskutku byl nadále přítelem. Navýsost vřele se radoval z&#160;mého štěstí. Uvedl jsem ho do naší rodiny. Znám jim byl vesměs už dlouho. Poděkoval jsem mu velice za nádherné osazení diamantů a&#160;rubínů a&#160;smaragdového šperku. Byl přešťasten, že Risach a&#160;můj otec o&#160;nich tak soudí.</p>
			<p class="MLP_text ParaOverride-1">„Kdybychom měli hodně takových zákazníků, jako jsou tihle dva muži, drahý příteli,“ řekl, „to by pak naše řemeslo brzy dosáhlo hranic, kde začíná umění, ba splynulo by s&#160;ním. Pracovali bychom s&#160;radostí a&#160;kupci by poznali, že duchovní práce má rovněž cenu, tak jako kameny a&#160;zlato.“</p>
			<p class="MLP_text ParaOverride-1">Vzal jsem si u&#160;něho jedny navýsost cenné a&#160;umně zdobené hodinky jako žert na oplátku za Eustachovu skříň na desky. Vybrala je Klotylda. Pro Rolanda jsem dal zasadit rubín do prstenu, aby ho nosil v&#160;upomínku na mne a&#160;viděl, jak jsem mu vděčen za jeho úsilí vypátrat doplňky k&#160;obložení sloupků.</p>
			<p class="MLP_text ParaOverride-1">„Je to beztak můj soupeř,“ řekl jsem, „on se po Natálii často dlouho a&#160;významně díval.“</p>
			<p class="MLP_text ParaOverride-1">„To má jeden naprosto nevinný důvod,“ opáčil můj hostitel, „Roland si vydobyl milou se stejnýma očima a&#160;vlasy, jako má Natálie. Často nám to říkal. To děvče je dcera jednoho lesmistra v&#160;horách a&#160;je mu nadmíru oddána. Ježto se ten nebožák musí často dlouho odříkat pohledu na ni, pro útěchu se díval na Natálii. S&#160;tím mladíkem jsou potíže, přeju mu jen to nejlepší. Může z&#160;něho být významný umělec, anebo i&#160;nešťastný člověk, jestliže se totiž jeho náruživost, s&#160;jakou se vrhá na umění, odvrátí od toho, k&#160;čemu upírá pozornost, a&#160;soustředí se na mladíkovo nitro. Doufám však, že to všechno budu moci nějak srovnat.“</p>
			<p class="MLP_text ParaOverride-1">Když se ve městě odbylo všechno nezbytné, vydali jsme se nazpátek, a&#160;to na Strázný dvůr. Přiblížila se doba, kdy vykvétají růže, a&#160;letos ji měly obě spojené rodiny slavit jako připomínku minulosti, také však jako připomenutí budoucnosti, a&#160;poprvé takhle pospolitě a&#160;zvláště obřadně. Můj otec měl vidět, jakou mocí dokáže vládnout množství a&#160;rozmanitost, i&#160;když to množství a&#160;ta rozmanitost jsou pouze samé růže. Až růže odkvetou, mělo se všechno, co se naším sňatkem nějak přerušilo, vrátit do starých kolejí.</p>
			<p class="MLP_text ParaOverride-1">Teprve když jsme dorazili na Strázný dvůr, dospěl jsem jakéhos takéhos klidu. Tady jsem si občas i&#160;prohlížel dokumenty, které nám dal Risach a&#160;otec, a&#160;nadmíru jsem žasl. V&#160;těch i&#160;oněch bylo toho v&#160;náš prospěch daleko více, než jsme se jen vzdáleně kdysi domnívali. Risach hodlal dům do své smrti dál obhospodařovat tak jako doposud, aby, jak říkal, mohl si vychutnávat své pozdní léto až do konce. Že ho potěší, když mu v&#160;jeho hospodaření budeme radit a&#160;budeme mu pomáhat. Předal nám už dříve značnou část své hotovosti. A&#160;protože na Strázném dvoře mohou často být dvě rodiny, byly k&#160;dokumentům přiloženy plány, podle nichž se na krásném prostranství mezi Růžovým domem a&#160;šafářským dvorem těsně u&#160;obilí měl zbudovat nový dům a&#160;k&#160;jeho stavbě se mělo přikročit hned. Ale i&#160;to, co nám odevzdal otec, nijak nezaostávalo za celým Risachovým jměním a&#160;daleko překračovalo mé očekávání. Když jsme vyslovili svůj dík a&#160;já vyjádřil svůj podiv, řekl otec: „Nemusíš se z&#160;toho všeho nijak zneklidňovat; vůbec Klotyldu nepoškodím. Já také míval své tajné radosti a&#160;vášně. Ty skýtají měšťanská řemesla, pokud se vykonávají po měšťansku skromně. Co je nenápadné, má také svou hrdost a&#160;svou velikost. Teď však hodlám té kancelářské vášni, která z&#160;toho všeho postupně povstala, dát vale a&#160;žít jenom svým drobným hračičkám, abych i&#160;já měl své pozdní léto jako tvůj Risach.“</p>
			<p class="MLP_text ParaOverride-1">Když jsme nějakou dobu pobyli v&#160;Růžovém domě, jednoho dne Natálie a&#160;já jsme přišli k&#160;našemu novému otci a&#160;poprosili ho, aby od nás přijal slib, a&#160;přijme-li ho, že nám udělá velikou radost.</p>
			<p class="MLP_text ParaOverride-1">„A&#160;co je to?“ zeptal se.</p>
			<p class="MLP_text ParaOverride-1">„Kdybys snad jednou měl odejít na tomhle světě dříve ty od nás než my od tebe, že nehodláme nic, co se v&#160;domě a&#160;na usedlosti vyskytuje, nijak měnit, tak aby byla na tebe trvalá památka a&#160;přecházela z&#160;pokolení na pokolení,“ řekli jsme.</p>
			<p class="MLP_text ParaOverride-1">„To snad trochu přeháníte,“ odpověděl nám, „slibujete něco, u&#160;čeho neznáte rozměry. Nemohu vaši vůli a&#160;vaši situaci svazovat takovými pouty, to by mohlo mít velice neblahé následky. Pokud chcete ctít vzpomínku na mě tak, aby rozmanitě trvala v&#160;mysli, čiňte to a&#160;roubujte ji i&#160;svým potomkům, jinak měňte, jak si přejete a&#160;jak to bude potřeba. Dokud žiji, budeme i&#160;my ještě spolu měnit, zkrášlovat, budovat; chci ještě mít nějakou tu radost a&#160;měnit a&#160;podněcovat to a&#160;ono s&#160;vámi je mi milejší, než když to dělám sám.“</p>
			<p class="MLP_text ParaOverride-1">„Ale Olšový potok se musí zachovat jako pomník krásného nábytku a&#160;zařízení.“</p>
			<p class="MLP_text ParaOverride-1">„Sepište listinu, že mu z&#160;pokolení na pokolení nikdo nic neudělá, dokud úplně nezpráchniví jeho zbytky anebo ho nesmete nějaká průtrž mračen.“</p>
			<p class="MLP_text ParaOverride-1">Políbil Natálii na čelo, což dělal rád, mně podal ruku.</p>
			<p class="MLP_text ParaOverride-1">Když růže, které kvetly a&#160;kvetly vskutku vášnivě a&#160;k&#160;úžasu celé mé rodiny, protože ta něco podobného nikdy neviděla, posléze uvadly, rozloučili jsme se, pospolitost, která vydržela tak dlouho, posléze se rozešla a&#160;doba opět plynula tak jako obvykle. Mí rodiče se s&#160;Klotyldou vrátili na Kořenný dvůr, hodlali tam pobýt až do zimy, a&#160;já s&#160;Natálií přesídlil do našeho stálého příbytku ve Hvězdném dvoře. Měli jsme na něm pobývat jako na svém vskutku rodinném sídle, Matylda že bude bydlet u&#160;nás a&#160;jíst s&#160;námi u&#160;stolu. Hospodaření na statku jsem měl řídit rovněž já. Ujal jsem se své povinnosti a&#160;požádal Matyldu o&#160;podporu, jak rozsáhlou, to jsem ponechal na její vůli. Souhlasila.</p>
			<p class="MLP_text ParaOverride-1">Tak se čas posunul zase tam, kde odedávna plynul, a&#160;týden po týdnu se odbýval prostý, pravidelný život.</p>
			<p class="MLP_text ParaOverride-1">Pouze na podzim se udála jistá změna. Bratránkové z&#160;otcova rodného domu zajeli za mými rodiči na Kořenný dvůr. Přijeli jsme tam za nimi. Otec je bohatě obdaroval a&#160;dal je v&#160;kočáře odvézt do jejich domova.</p>
			<p class="MLP_text ParaOverride-1">Když začala zima, byl Rolandův obraz hotov. Vzhledem k&#160;rozměrům se musel svinout, měl velký zlatý rám, který se musel rozložit, a&#160;vystavili ho v&#160;mramorové síni na stojanu. Všichni jsme odjeli na Strázný dvůr. Obraz se hodně prohlížel a&#160;probíral se. Roland byl v&#160;povznesené náladě, jako kdyby se vznášel; ať si totiž jeho okolí myslelo cokoliv, jakkoliv chválili, co vytvořil, a&#160;nechybělo ani podotýkání, co by se na obraze ještě dalo vylepšit, jeho nitro mu slibovalo, že jednou možná bude s&#160;to namalovat něco ještě daleko svrchovanějšího, ba cosi naprosto velkolepého. Risach mu přislíbil, že mu poskytne prostředky, aby mohl cestovat, a&#160;nařídil, aby se mu všechno zchystalo k&#160;brzkému odjezdu do Říma. Gustav musel na Strázném dvoře ještě strávit zimu. Na jaře měl konečně vyrazit do světa.</p>
			<p class="MLP_text ParaOverride-1">A&#160;tak se uspořádaly a&#160;navázaly rozmanité vztahy.</p>
			<p class="MLP_text ParaOverride-1">Matylda, když jsem za ní jednou zavítal do Hvězdného dvora, řekla mi, že ženy žijí omezeně a&#160;závisle, ona a&#160;Natálie že přišly o&#160;oporu příbuzných, musí leccos čerpat ze sebe tak jako muži a&#160;žít v&#160;odlesku svých přátel. To že je jejich situace, vzhledem k&#160;tomu, jakou mají povahu, že trvá a&#160;bude se dál vyvíjet. Já si to, co řekla, zapamatoval a&#160;uložil hluboko v&#160;srdci.</p>
			<p class="MLP_text ParaOverride-1">Jedna část toho vývoje, pomyslel jsem si, teď právě nastala, druhá část nadejde, až se usadí Gustav. Ve mně se ženám dostalo znovu opory, tak aby se znovu projevilo pevné jádro jejich existence; ve mně navázaly nové pouto k&#160;mým nejbližším a&#160;i vztah k&#160;Risachovi se dovršil a&#160;upevnil. Závěr rodinné sounáležitosti pak poskytne Gustav.</p>
			<p class="MLP_text ParaOverride-1">Pokud se mne týká, já jsem si po té naší společné cestě vznešenějšími kraji položil otázku, jestli styk s&#160;milými přáteli, jestli umění, literatura, věda život popisují a&#160;dokonávají, anebo jestli existuje ještě cosi, co je dál a&#160;co ho celý do sebe pojme a&#160;naplní štěstím ještě daleko větším. Tohle větší štěstí, štěstí, jež jako kdyby bylo nevyčerpatelné, dospělo ke mně ze strany docela jiné, než jsem tehdy tušil. Jestli to nyní ve vědě, které jsem nikdy nedal vale, dotáhnu třeba daleko, jestli mě bůh obdaří milostí, že vejdu mezi velikány vědy, to nevím; ale jisté je jedno, že ryzí rodinný život, jak ho požaduje Risach, byl už založen, bude, tak jak to zaručuje naše vzájemná náklonnost a&#160;naše srdce, trvat nadále v&#160;nijak neoslabené plnosti, já budu spravovat své jmění, budu i&#160;jinak ještě užitečný, a&#160;cokoliv, i&#160;vědecké snažení, dojde nyní prostoty, opory a&#160;významu.</p>
		</div>
</body>
</html>