<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Návštěva">
    <meta name="apple-mobile-web-app-capable" content="yes">
    <title>Návštěva</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./pozdni_leto_009.html">
    <link rel="next" href="./pozdni_leto_011.html">
    <meta name="nb-order" content="6">
    <link rel="self" href="pozdni_leto_010.html">
    <meta name="nb-identifier" content="stifter-pozdni-leto-32747ef">
    <meta name="nb-role" content="chapter">
  </head>
  <body data-nb-words="13344" data-nb-chars="76573" class="nb-role-chapter nb-custom-style">
    <nav role="doc-toc">
      <ul class="plain section">
        <li><a href="pozdni_leto_005.html">Domácí pohoda</a></li>
        <li><a href="pozdni_leto_006.html">Poutník</a></li>
        <li><a href="pozdni_leto_007.html">Zastavení</a></li>
        <li><a href="pozdni_leto_008.html">Nocleh</a></li>
        <li><a href="pozdni_leto_009.html">Rozloučení</a></li>
        <li><a href="pozdni_leto_010.html">Návštěva</a></li>
        <li><a href="pozdni_leto_011.html">Setkání</a></li>
        <li><a href="pozdni_leto_012.html">Rozšíření</a></li>
        <li><a href="pozdni_leto_013.html">Sblížení</a></li>
        <li><a href="pozdni_leto_014.html">Nahlédnutí</a></li>
        <li><a href="pozdni_leto_015.html">Slavnost</a></li>
        <li><a href="pozdni_leto_016.html">Spolek</a></li>
        <li><a href="pozdni_leto_017.html">Věci se vyvíjejí</a></li>
        <li><a href="pozdni_leto_018.html">Důvěra</a></li>
        <li><a href="pozdni_leto_019.html">Oznámení</a></li>
        <li><a href="pozdni_leto_020.html">Ohlédnutí</a></li>
        <li><a href="pozdni_leto_021.html">Závěr</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pozdni_leto_009.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="8"><span class="idea" data-nb-ref-number="1" id="idea1" data-nb-words="1" data-nb-chars="8">Návštěva</span></h1>
        <p class="chunk" data-nb-ref-number="2" data-nb-words="48" data-nb-chars="257"><span class="idea" data-nb-ref-number="2" id="idea2" data-nb-words="48" data-nb-chars="257">V&nbsp;místě svého nového pobytu jsem pak byl dost dlouho. Z&nbsp;toho, co&nbsp;jsem konal, vyplulo vždy cosi dalšího a&nbsp;nového a&nbsp;drželo mě&nbsp;na&nbsp;místě. Pronikl jsem posléze i&nbsp;hlouběji do&nbsp;horského údolí a&nbsp;pustil jsem se&nbsp;do&nbsp;věcí, které jsem v&nbsp;onom létě zpočátku ani nezamýšlel.</span></p>
        <p class="chunk" data-nb-ref-number="3" data-nb-words="252" data-nb-chars="1367"><span class="idea" data-nb-ref-number="3" id="idea3" data-nb-words="252" data-nb-chars="1367">Pozdě na&nbsp;podzim jsem se&nbsp;vrátil ke&nbsp;svým. Dařilo se&nbsp;mi&nbsp;na&nbsp;té&nbsp;výpravě, tak jak se&nbsp;mi&nbsp;dařilo na&nbsp;každé cestě domů. Když jsem odešel z&nbsp;hor, listy klenů a&nbsp;břízy a&nbsp;jasany nejenže dávno už&nbsp;opadaly, ale už&nbsp;i&nbsp;pozbyly své krásné žluté barvy a&nbsp;byly teď špinavě černé, a&nbsp;to už&nbsp;nepřipomínalo ratolesti větví, jimiž byly v&nbsp;létě, nýbrž úrodnou prsť, jíž se&nbsp;měly stát v&nbsp;zimě pro nové potomstvo; obyvatelé horských údolí a&nbsp;kopců, kteří někdy rozdělávají ohně v&nbsp;kteroukoliv roční dobu, udržovali takový oheň celý den v&nbsp;kamnech, aby se&nbsp;ohřáli, a&nbsp;za jasných jiter blyštěla se&nbsp;jinovatka na&nbsp;horských loukách a&nbsp;zeleň kapradí už&nbsp;se&nbsp;proměnila ve&nbsp;vyprahlou rzivou hněď; když jsem však už&nbsp;doputoval do&nbsp;nížiny a&nbsp;hory se&nbsp;mi&nbsp;jevily na&nbsp;jejím okraji už&nbsp;jen jako modrý lem a&nbsp;když jsem posléze po&nbsp;široké řece doplul až&nbsp;do&nbsp;našeho hlavního města, ovívaly mě&nbsp;něžné a&nbsp;teplé vánky, až&nbsp;jsem měl za&nbsp;to, že&nbsp;jsem snad dal horám vale příliš záhy. Ale to&nbsp;byl jen rozdíl mezi tím, jaká je&nbsp;obloha v&nbsp;horách a&nbsp;jaká ve&nbsp;vzdálených dolinách. Když jsem vyšel z&nbsp;lodi a&nbsp;dorazil k&nbsp;branám svého rodného města, akáty měly ještě listí, na&nbsp;hradby kolem města a&nbsp;na domy se&nbsp;kladlo teplé sluneční světlo a&nbsp;lidé v&nbsp;krásných šatech se&nbsp;za&nbsp;odpoledne procházeli. Lahodná červenavá a&nbsp;tmavě modrá barva hroznů, jež se&nbsp;nabízely u&nbsp;brány a&nbsp;na náměstí uvnitř bran, vyvolala ve&nbsp;mně vzpomínky na&nbsp;nejeden přívětivý a&nbsp;veselý podzimní den v&nbsp;dětství.</span></p>
        <p class="chunk" data-nb-ref-number="4" data-nb-words="21" data-nb-chars="140"><span class="idea" data-nb-ref-number="4" id="idea4" data-nb-words="21" data-nb-chars="140">Šel jsem dlouhou přímou ulicí, několikrát odbočil do&nbsp;vedlejších uliček a&nbsp;konečně stanul před dobře mi&nbsp;známým předměstským domem se&nbsp;zahradou.</span></p>
        <p class="chunk" data-nb-ref-number="5" data-nb-words="59" data-nb-chars="325"><span class="idea" data-nb-ref-number="5" id="idea5" data-nb-words="59" data-nb-chars="325">Když jsem vyšel po&nbsp;schodech nahoru, když jsem zastihl matku a&nbsp;sestru, nejdřív ze&nbsp;všeho jsem se&nbsp;poptal, jestli jsou všichni v&nbsp;rodině zdrávi a&nbsp;jak se&nbsp;jim vede. Všechno bylo v&nbsp;nejlepším pořádku, matka mi&nbsp;také dala uklidit pokoj, všude byl utřen prach, bylo umyto a&nbsp;všechno na&nbsp;svém místě, tak jako kdyby mě&nbsp;čekali právě toho dne.</span></p>
        <p class="chunk" data-nb-ref-number="6" data-nb-words="204" data-nb-chars="1143"><span class="idea" data-nb-ref-number="6" id="idea6" data-nb-words="204" data-nb-chars="1143">Když jsem krátce pohovořil s&nbsp;matkou a&nbsp;se sestrou, oblékl jsem se&nbsp;městsky ze&nbsp;šatů, které jsem tu&nbsp;nechal, a&nbsp;nečekal na&nbsp;zavazadla, a&nbsp;vyšel jsem si&nbsp;do&nbsp;města, abych pozdravil otce, který byl ještě v&nbsp;obchodě. Jak se&nbsp;lidé hemžili v&nbsp;ulicích, jak chodili sem a&nbsp;tam vyšňoření lidičkové v&nbsp;alejích na&nbsp;zeleném prostranství mezi městem a&nbsp;předměstími, jak se&nbsp;kočáry kodrcaly po&nbsp;kočičích hlavách pouličního dláždění, a&nbsp;konečně, když jsem dorazil do&nbsp;města, ty&nbsp;krásné výlohy a&nbsp;okázalé budovy mě&nbsp;zarážely a&nbsp;tísnily skoro jakoby v&nbsp;protikladu s&nbsp;venkovem, kde jsem pobýval; ale postupně jsem se&nbsp;do&nbsp;všeho tu&nbsp;zase vpravil a&nbsp;všechno se&nbsp;to&nbsp;pak už&nbsp;jevilo jako cosi, na&nbsp;co&nbsp;jsem dávno zvyklý a&nbsp;co skrznaskrz znám. Nezašel jsem za&nbsp;přáteli, kolem jejichž příbytku jsem procházel, nezašel jsem do&nbsp;knihkupectví, kde jsem byl zvyklý trávit večer celé hodiny a&nbsp;které jsem měl po&nbsp;cestě, chvátal jsem za&nbsp;otcem. Zastihl jsem ho&nbsp;za&nbsp;psacím stolem a&nbsp;pozdravil ho&nbsp;uctivě; přivítal mě&nbsp;navýsost srdečně. Po&nbsp;pár větách o&nbsp;tom, jak se&nbsp;mám, a&nbsp;po dalších obecnostech řekl, ať&nbsp;jdu domů, že&nbsp;má&nbsp;ještě nějakou práci, že&nbsp;však brzy přijde také a&nbsp;že s&nbsp;matkou, se&nbsp;sestrou a&nbsp;se mnou bude trávit večer.</span></p>
        <p class="chunk" data-nb-ref-number="7" data-nb-words="58" data-nb-chars="338"><span class="idea" data-nb-ref-number="7" id="idea7" data-nb-words="58" data-nb-chars="338">Šel jsem zas rovnou za&nbsp;nosem domů. Tam jsem se&nbsp;ještě prošel po&nbsp;zahradě, řekl cosi mazlivého domácímu psovi, který mě&nbsp;přivítal vytím a&nbsp;radostným skákáním, a&nbsp;pak ještě nějakou chvíli pobyl s&nbsp;matkou a&nbsp;se sestrou. Nato jsem prošel všechny pokoje našeho bytu, zejména ty&nbsp;se&nbsp;starým nábytkem, s&nbsp;knihami a&nbsp;s&nbsp;obrazy. Připadaly mi&nbsp;málem bezvýrazné.</span></p>
        <p class="chunk" data-nb-ref-number="8" data-nb-words="229" data-nb-chars="1348"><span class="idea" data-nb-ref-number="8" id="idea8" data-nb-words="229" data-nb-chars="1348">Za&nbsp;nějakou dobu přišel otec. Dneska se&nbsp;k&nbsp;večeři prostřelo v&nbsp;malé jizbě, kde visely staré zbraně a&nbsp;pnul se&nbsp;břečťan. Dokonce se&nbsp;skoro až&nbsp;do&nbsp;večera mohla okna nechat dokořán. Co&nbsp;jsem se&nbsp;procházel po&nbsp;městě, dorazilo z&nbsp;lodi mé&nbsp;zavazadlo a&nbsp;mé bedny a&nbsp;já mohl dát dopravit do&nbsp;jizby dárky, které jsem přivezl z&nbsp;cesty: pro matku několik podivuhodných hrnců a&nbsp;nádobí, pro otce amonitovou zkamenělinu neobyčejné velikosti a&nbsp;krásy, další kousky mramoru a&nbsp;hodiny ze&nbsp;sedmnáctého století a&nbsp;pro sestru obvyklou protěž, usušený hořec, hedvábné selské pláténko a&nbsp;stříbrný řetízek na&nbsp;krk, jaký se&nbsp;nosí v&nbsp;některých končinách oněch hor. Do&nbsp;jizby se&nbsp;rovněž přineslo, co&nbsp;zchystali na&nbsp;dárcích mně: výtvory zhotovené matkou a&nbsp;sestrou, mezi nimi neobyčejně krásná cestovní kabela, pak všemožné kva­litní tužky, seřazené v&nbsp;přihrádce podle stupně tvrdosti, zvláště znamenité brky, hladký papír, a&nbsp;od otce atlas hor, o&nbsp;němž jsem se&nbsp;už&nbsp;několikrát zmínil a&nbsp;který mi&nbsp;koupil. Když jsme si&nbsp;všechno radostně dali a&nbsp;všechno přijali, sedli jsme si&nbsp;ke&nbsp;stolu, u&nbsp;něhož jsme večer byli jen sami, tak jak to&nbsp;už&nbsp;bylo zvykem, vždycky když jsem se&nbsp;vrátil po&nbsp;dlouhé nepřítomnosti. Nosila se&nbsp;na&nbsp;stůl jídla, o&nbsp;nichž se&nbsp;matka domnívala, že&nbsp;je&nbsp;mám zvláště rád. To&nbsp;důvěrné ovzduší nestrojené lásky, s&nbsp;jakým se&nbsp;člověk setkává v&nbsp;každé spořádané rodině, po&nbsp;tom dost dlouhém osamění mě&nbsp;nad jiné blažilo.</span></p>
        <p class="chunk" data-nb-ref-number="9" data-nb-words="264" data-nb-chars="1401"><span class="idea" data-nb-ref-number="9" id="idea9" data-nb-words="264" data-nb-chars="1401">Když jsme si&nbsp;odbyli první debaty o&nbsp;všem, co&nbsp;se&nbsp;především týkalo rodiny a&nbsp;co všichni zažili za&nbsp;poslední dobu, když mi&nbsp;předestřeli, co&nbsp;se&nbsp;všechno událo v&nbsp;domě a&nbsp;mezi jeho obyvateli, když jsem tu&nbsp;nebyl, musel jsem i&nbsp;já vyprávět o&nbsp;své cestě. Vysvětlil jsem, co&nbsp;měla za&nbsp;cíl, a&nbsp;řekl jsem, kde jsem byl a&nbsp;co jsem dělal, abych toho cíle dosáhl. Zmínil jsem se&nbsp;i&nbsp;o&nbsp;starochovi a&nbsp;vyprávěl, jak jsem k&nbsp;němu dospěl, jak hezky mě&nbsp;přijal a&nbsp;co jsem u&nbsp;něho viděl, vyslovil jsem domnění, že&nbsp;podle toho, jak mluví, mohl by&nbsp;být také třeba z&nbsp;našeho města. Otec si&nbsp;prošel některé vzpomínky, nenarazil však na&nbsp;člověka, který by&nbsp;byl podobný tomu, jejž jsem mu&nbsp;popsal. Město je&nbsp;velké, prohlásil, mohlo v&nbsp;něm žít hodně lidí, které ani nemohl poznat. Sestra měla za&nbsp;to, možná že&nbsp;už&nbsp;jen vzhledem k&nbsp;prostředí, v&nbsp;němž jsem ho&nbsp;zastihl, poznal jsem ho&nbsp;v&nbsp;jiném a&nbsp;zvláštním světle a&nbsp;v&nbsp;něm se&nbsp;vůči mně projevoval, takže je&nbsp;obtížné poznat, kdo to&nbsp;byl. Opáčil jsem, že&nbsp;nemluvím o&nbsp;ničem jiném, než co&nbsp;jsem viděl a&nbsp;co je&nbsp;tak nepochybné, že&nbsp;kdybych uměl lépe zacházet s&nbsp;barvami, dokonce bych to&nbsp;mohl namalovat. Mělo se&nbsp;za&nbsp;to, že&nbsp;to&nbsp;celé čas nejspíš objasní, ježto mě&nbsp;pozvali, abych přijel ještě jednou, a&nbsp;já se&nbsp;jistě nebudu rozmýšlet a&nbsp;rozjedu se&nbsp;tam. Že&nbsp;jsem se&nbsp;ho&nbsp;přímo nezeptal, jak se&nbsp;jmenuje, to&nbsp;mi&nbsp;všichni příbuzní schválili, ježto on&nbsp;udělal daleko víc, přijal mě&nbsp;a&nbsp;poskytl mi&nbsp;příbytek a&nbsp;nepátral po&nbsp;tom, jak se&nbsp;jmenuji ani odkud jsem.</span></p>
        <p class="chunk" data-nb-ref-number="10" data-nb-words="263" data-nb-chars="1466"><span class="idea" data-nb-ref-number="10" id="idea10" data-nb-words="263" data-nb-chars="1466">Otec se&nbsp;mě&nbsp;při debatě vyptával podrobněji na&nbsp;leccos v&nbsp;starochově domě, o&nbsp;čem jsem se&nbsp;zmínil, zejména se&nbsp;ptal na&nbsp;rozmanitý mramor, na&nbsp;starý nábytek a&nbsp;zařízení, na&nbsp;dřevořezby, na&nbsp;sochy, na&nbsp;obrazy a&nbsp;na knihy. Mramor jsem mu&nbsp;dokázal popsat téměř beze zbytku, starý nábytek a&nbsp;zařízení téměř také. Když jsem otci to&nbsp;všechno líčil, upadal do&nbsp;obdivu a&nbsp;říkal, že&nbsp;by&nbsp;měl velikou radost, kdyby to&nbsp;všechno někdy mohl uvidět na&nbsp;vlastní oči. O&nbsp;řezbářských dílech jsem už&nbsp;toho nedokázal říci tolik, o&nbsp;knihách také ne&nbsp;příliš a&nbsp;nejméně ze&nbsp;všeho, téměř nic, o&nbsp;sochách a&nbsp;o&nbsp;obrazech. Otec nijak nenaléhal a&nbsp;u&nbsp;těchhle věcí se&nbsp;také moc nezdržel&nbsp;– matka měla za&nbsp;to, že&nbsp;by&nbsp;bylo věru hezké, kdyby se&nbsp;jednou vzchopil, vydal se&nbsp;na&nbsp;cestu do&nbsp;horního kraje a&nbsp;prohlédl si&nbsp;u&nbsp;starocha sám ty&nbsp;všechny věci. Zase už&nbsp;teď vysedává věčně ve&nbsp;své kanceláři, v&nbsp;poslední době tam chodí i&nbsp;každé odpoledne a&nbsp;pobývá tam často až&nbsp;do&nbsp;noci. Taková cesta by&nbsp;mu&nbsp;pořádně osvěžila život, a&nbsp;staroch, kdyžtě jeho syna přijal tak přátelsky, by&nbsp;jeho jistě uvítal srdečně a&nbsp;jako znalci mu&nbsp;ukázal své sbírky ještě daleko raději než komu jinému. Kdo ví, jestli by&nbsp;na&nbsp;té&nbsp;cestě dokonce nezískal ten nebo onen kousek do&nbsp;svého pokoje starožitností. Jestli bude pořád čekat, až&nbsp;vyřídí nejnaléhavější obchody a&nbsp;až se&nbsp;bude moci spolehnout v&nbsp;práci na&nbsp;mladší, to&nbsp;se&nbsp;nevydá nikam nikdy; protože obchody jsou pořád naléhavé a&nbsp;jeho nedůvěra ve&nbsp;schopnosti mladších roste stále, tak jak stárne a&nbsp;jak chce čím dál víc všechno vyřizovat sám.</span></p>
        <p class="chunk" data-nb-ref-number="11" data-nb-words="25" data-nb-chars="152"><span class="idea" data-nb-ref-number="11" id="idea11" data-nb-words="25" data-nb-chars="152">Otec odpověděl, že&nbsp;se&nbsp;nejenom vydá jednou na&nbsp;cestu, ale dokonce se&nbsp;jednoho krásného dne odebere na&nbsp;odpočinek a&nbsp;už sám nebude žádné obchody uskutečňovat.</span></p>
        <p class="chunk" data-nb-ref-number="12" data-nb-words="18" data-nb-chars="105"><span class="idea" data-nb-ref-number="12" id="idea12" data-nb-words="18" data-nb-chars="105">Matka odvětila, to&nbsp;že&nbsp;je&nbsp;naprosto skvělé a&nbsp;připadá jí, jako by&nbsp;tenhle den byl jakýmisi druhými zásnubami.</span></p>
        <p class="chunk" data-nb-ref-number="13" data-nb-words="171" data-nb-chars="899"><span class="idea" data-nb-ref-number="13" id="idea13" data-nb-words="171" data-nb-chars="899">Musel jsem otci vyjmenovat i&nbsp;jednotlivé druhy dřeva, jimiž je&nbsp;vyložen nábytek v&nbsp;Růžovém domě, z&nbsp;nichž jsou podlahy a&nbsp;posléze z&nbsp;nichž se&nbsp;vyřezává. Šlo mi&nbsp;to&nbsp;dost dobře, protože když jsem si&nbsp;to&nbsp;všechno prohlížel, myslel jsem na&nbsp;otce a&nbsp;vštípil jsem si&nbsp;do&nbsp;paměti víc, než by&nbsp;bylo jinak běžné. Musel jsem mu&nbsp;také popsat, v&nbsp;jakém pořadí jsou ta&nbsp;dřeva složena, jaké obrazce vytvářejí a&nbsp;jaká že&nbsp;ze&nbsp;složení čar a&nbsp;barev vyzařuje krása a&nbsp;půvab. Stejně tak jsem mu&nbsp;musel ještě a&nbsp;víc vykládat o&nbsp;různých druzích mramoru, které jsou v&nbsp;chodbě a&nbsp;v&nbsp;síni, a&nbsp;musel jsem mu&nbsp;znázornit, jak jsou spojeny, které druhy se&nbsp;kde stýkají, a&nbsp;jak se&nbsp;tím odrážejí jeden od&nbsp;druhého. Často jsem si&nbsp;bral k&nbsp;ruce papír a&nbsp;tužku, abych mu&nbsp;znázornil, co&nbsp;jsem viděl. Ptal se&nbsp;ještě na&nbsp;to&nbsp;a&nbsp;na ono, a&nbsp;díky tomu, že&nbsp;jeho otázky měly účelný sled, mohl jsem mu&nbsp;toho odpovědět víc, než jsem si&nbsp;podle svého mínění vštípil v&nbsp;Růžovém domě do&nbsp;paměti.</span></p>
        <p class="chunk" data-nb-ref-number="14" data-nb-words="22" data-nb-chars="122"><span class="idea" data-nb-ref-number="14" id="idea14" data-nb-words="22" data-nb-chars="122">Když bylo už&nbsp;pozdě, matka nabádala, abychom se&nbsp;uložili ke&nbsp;spánku, vyšli jsme z&nbsp;pokojíku se&nbsp;zbraněmi a&nbsp;odebrali se&nbsp;na&nbsp;lože.</span></p>
        <p class="chunk" data-nb-ref-number="15" data-nb-words="41" data-nb-chars="245"><span class="idea" data-nb-ref-number="15" id="idea15" data-nb-words="41" data-nb-chars="245">Druhého dne jsem si&nbsp;začal zařizovat pokoj na&nbsp;zimu. Postupně jsem vybaloval věci, které jsem si&nbsp;přivezl s&nbsp;sebou z&nbsp;cesty, po&nbsp;obvyklém způsobu jsem je&nbsp;rozestavoval; snažil jsem se&nbsp;umístit je&nbsp;mezi už&nbsp;existující. Tahle činnost mi&nbsp;zabrala několik dnů.</span></p>
        <p class="chunk" data-nb-ref-number="16" data-nb-words="79" data-nb-chars="461"><span class="idea" data-nb-ref-number="16" id="idea16" data-nb-words="79" data-nb-chars="461">Když jsem byl s&nbsp;pořádáním věcí v&nbsp;pokoji v&nbsp;hrubých rysech hotov, zašel jsem i&nbsp;za přáteli ve&nbsp;městě a&nbsp;strávil nejedno večerní smrákání v&nbsp;knihkupectví, ve&nbsp;kterém jsem teď rád pobýval. Kdykoliv jsem procházel uličkami města, připadalo mi, jako kdybych si&nbsp;to, co&nbsp;vím o&nbsp;onom starochovi, přečetl v&nbsp;nějaké pohádkové knížce; když jsem však zase přišel domů a&nbsp;vešel do&nbsp;pokojů se&nbsp;starožitnými předměty a&nbsp;s&nbsp;obrazy, byl už&nbsp;zase skutečný a&nbsp;náležel sem jako předmět srovnávání.</span></p>
        <p class="chunk" data-nb-ref-number="17" data-nb-words="88" data-nb-chars="497"><span class="idea" data-nb-ref-number="17" id="idea17" data-nb-words="88" data-nb-chars="497">Stopy, které se&nbsp;při takovém příjezdu v&nbsp;obydlí nezbytně objeví, zejména když si&nbsp;člověk z&nbsp;takové cesty přiveze nejednu věc, kterou je&nbsp;nutno sem nějak zařadit, konečně se&nbsp;z&nbsp;pokoje vytratily, mé&nbsp;knihy stály a&nbsp;ležely tu&nbsp;uchystané k&nbsp;použití a&nbsp;mé nástroje a&nbsp;kreslicí náčiní byly už&nbsp;v&nbsp;pořádku, tak jak jsem je&nbsp;měl v&nbsp;zimě potřebovat. Zima ovšem byla už&nbsp;také dost blízko. Poslední krásné dny pozdního podzimu, jakých se&nbsp;našemu městu tak zhusta dostává, byly ty&nbsp;tam a&nbsp;nastávala doba plná mlh, vlhka a&nbsp;chladu.</span></p>
        <p class="chunk" data-nb-ref-number="18" data-nb-words="42" data-nb-chars="231"><span class="idea" data-nb-ref-number="18" id="idea18" data-nb-words="42" data-nb-chars="231">Co&nbsp;jsem v&nbsp;našem domě nebyl, cosi se&nbsp;v&nbsp;něm změnilo. Ze&nbsp;sestry Klotyldy, která doposud byla dítě, najednou za&nbsp;tohle léto byla dospělá dívka. Sám jsem se&nbsp;tomu hodně podivoval, když jsem se&nbsp;vrátil, a&nbsp;málem mi&nbsp;připadala tak trochu cizí.</span></p>
        <p class="chunk" data-nb-ref-number="19" data-nb-words="210" data-nb-chars="1162"><span class="idea" data-nb-ref-number="19" id="idea19" data-nb-words="210" data-nb-chars="1162">Tahle změna k&nbsp;nastávající zimě přinesla i&nbsp;změnu do&nbsp;našeho domu. Náš život byl na&nbsp;hlavní město velké říše dosud hodně prostý a&nbsp;téměř venkovský. Okruh rodin, s&nbsp;nimiž jsme se&nbsp;stýkali, nebyl příliš rozsáhlý, a&nbsp;i tady se&nbsp;setkání omezovala spíše na&nbsp;příležitostné návštěvy anebo na&nbsp;to, že&nbsp;si&nbsp;děti hrály v&nbsp;zahradě. Teď to&nbsp;bylo najednou jiné. Za&nbsp;Klotyldou chodily přítelkyně, s&nbsp;jejichž rodiči jsme se&nbsp;stýkali, ti&nbsp;měli zas příbuzné a&nbsp;známé a&nbsp;s&nbsp;těmi jsme přicházeli postupně do&nbsp;styku my. Lidé přicházeli k&nbsp;nám, provozovala se&nbsp;hudba, předčítalo se, my&nbsp;chodili zas k&nbsp;jiným lidem a&nbsp;tam jsme se&nbsp;rovněž bavili hudbou a&nbsp;podobnými věcmi. Tyhle vztahy ovšem na&nbsp;náš dům nepůsobily zase natolik, aby nějak proměnily jeho tvářnost. Kromě přátel, které jsem už&nbsp;měl a&nbsp;na jejichž způsoby a&nbsp;mravy jsem byl zvyklý, poznával jsem nové. Většinou usilovali o&nbsp;něco úplně jiného než já&nbsp;a&nbsp;připadalo mi, že&nbsp;mě&nbsp;v&nbsp;lecčems převyšují. Zdál jsem se&nbsp;jim zvláštní, a&nbsp;hlavně proto, že&nbsp;výchova a&nbsp;vzdělávání v&nbsp;našem domě byly jiné než v&nbsp;ostatních, a&nbsp;pak proto, že&nbsp;jsem se&nbsp;zabýval něčím jiným než tím, po&nbsp;čem prahli a&nbsp;o&nbsp;co se&nbsp;snažili oni. Tušil jsem, že&nbsp;si&nbsp;mě&nbsp;pro mou zvláštnost váží méně než sebe navzájem.</span></p>
        <p class="chunk" data-nb-ref-number="20" data-nb-words="86" data-nb-chars="460"><span class="idea" data-nb-ref-number="20" id="idea20" data-nb-words="86" data-nb-chars="460">Byli vůči mé&nbsp;sestře velmi pozorní a&nbsp;snažili se&nbsp;jí&nbsp;zalíbit. Mladí, kteří směli chodit k&nbsp;nám do&nbsp;domu, byli jen takoví, jejichž rodiče byli zváni k&nbsp;nám, za&nbsp;nimiž jsme chodili my&nbsp;a&nbsp;o&nbsp;jejichž mravech nebyly nijaké pochyby. Má&nbsp;sestra nevěděla, že&nbsp;se&nbsp;jí&nbsp;muži chtějí zalíbit, a&nbsp;ničeho takového si&nbsp;nevšímala. Já&nbsp;ale v&nbsp;tu dobu, kdy mě&nbsp;napadlo, že&nbsp;sestra jednou také bude mít manžela, znovu a&nbsp;znovu přicházel na&nbsp;myšlenku, že&nbsp;to&nbsp;nebude moci být muž jiný, než jaký je&nbsp;otec.</span></p>
        <p class="chunk" data-nb-ref-number="21" data-nb-words="157" data-nb-chars="874"><span class="idea" data-nb-ref-number="21" id="idea21" data-nb-words="157" data-nb-chars="874">I&nbsp;mne ti&nbsp;mladí muži a&nbsp;další, kteří nechodili k&nbsp;nám do&nbsp;domu zrovna kvůli sestře, přibírali do&nbsp;svých debat, vykládali mi&nbsp;o&nbsp;svých názorech, snahách, zábavách, a&nbsp;nejeden mi&nbsp;svěřil věci, na&nbsp;něž si&nbsp;myslel v&nbsp;nejtajnějším koutku duše. Tak mi&nbsp;jednou řekl jeden, jmenoval se&nbsp;Preborn a&nbsp;byl synem jednoho starého muže, který zastával vysokou funkci u&nbsp;dvora a&nbsp;začasté přicházel k&nbsp;nám do&nbsp;domu, že&nbsp;mladá Taronová je&nbsp;největší kráskou ve&nbsp;městě, že&nbsp;je&nbsp;urostlá tak jako nikdo z&nbsp;toho půlmiliónu obyvatel města, jako nebyl doposud vůbec nikdo a&nbsp;jak by&nbsp;něco takového nedokázal zobrazit umělec staré ani nové doby. Má&nbsp;oči, pod jejichž pohledem by&nbsp;tál možná i&nbsp;křemen a&nbsp;rozpouštěly se&nbsp;snad i&nbsp;diamanty. On&nbsp;že&nbsp;ji&nbsp;miluje tak strašně, až&nbsp;nejednu noc proleží a&nbsp;neusne anebo ji&nbsp;v&nbsp;ložnici prochodí. Nebydlí prý tady, často však zavítá do&nbsp;města, ukáže mi&nbsp;ji&nbsp;a&nbsp;musím mu&nbsp;jako přítel být v&nbsp;jeho situaci oporou.</span></p>
        <p class="chunk" data-nb-ref-number="22" data-nb-words="97" data-nb-chars="536"><span class="idea" data-nb-ref-number="22" id="idea22" data-nb-words="97" data-nb-chars="536">Pomyslel jsem si, že&nbsp;přece leccos, co&nbsp;tu&nbsp;říká, nemůže myslet vážně. Jestli tu&nbsp;dívku tak velmi miluje, neměl by&nbsp;to&nbsp;mně ani komukoliv jinému vůbec říkat, ani kdybychom byli dávno přátelé. Těmi jsme však nebyli, pokud ten výraz člověk chápe v&nbsp;nejvlastnějším jeho významu, byli jsme jimi pouze tak, jak se&nbsp;to&nbsp;ve&nbsp;městě říkává o&nbsp;lidech, kteří se&nbsp;navzájem dobře znají a&nbsp;často se&nbsp;stýkají. A&nbsp;konečně nemůže přece očekávat nějakou oporu ode mne, kdyžtě já&nbsp;nejsem zrovna zběhlý v&nbsp;obcování s&nbsp;lidmi a&nbsp;v&nbsp;tomhle ohledu jsem na&nbsp;tom o&nbsp;hodně hůře než on.</span></p>
        <p class="chunk" data-nb-ref-number="23" data-nb-words="84" data-nb-chars="461"><span class="idea" data-nb-ref-number="23" id="idea23" data-nb-words="84" data-nb-chars="461">Zašel jsem občas za&nbsp;jedním anebo za&nbsp;druhým z&nbsp;těchto mladých i&nbsp;mimo dobu, kdy jsme se&nbsp;scházeli v&nbsp;doprovodu rodičů, a&nbsp;to se&nbsp;rovněž dost často mluvilo o&nbsp;dívkách. Říkali, jak milují tu&nbsp;a&nbsp;onu, jak po&nbsp;nich nadarmo touží anebo že&nbsp;jim daly najevo jistou vstřícnou náklonnost. Pomyslel jsem si, že&nbsp;o&nbsp;tomhle by&nbsp;mluvit neměli; a&nbsp;kdykoliv se&nbsp;nějak zlomyslně vyjádřili o&nbsp;postavě anebo o&nbsp;chování té&nbsp;nebo oné dívky, zrudl jsem a&nbsp;připadalo mi, jako kdyby to&nbsp;urazili mou sestru.</span></p>
        <p class="chunk" data-nb-ref-number="24" data-nb-words="221" data-nb-chars="1283"><span class="idea" data-nb-ref-number="24" id="idea24" data-nb-words="221" data-nb-chars="1283">Chodil jsem teď do&nbsp;města dost často a&nbsp;pozorně jsem se&nbsp;díval na&nbsp;starou budovu našeho veledómu. Co&nbsp;jsem si&nbsp;v&nbsp;Růžovém domě tak podrobně prohlédl tu&nbsp;spoustu nákresů staveb, už&nbsp;mi&nbsp;žádná budova nebyla tak cizí jako dříve. Rád jsem se&nbsp;díval, mají-li v&nbsp;sobě něco, co&nbsp;by&nbsp;se&nbsp;podobalo objektům, které jsem viděl na&nbsp;oněch kresbách. Když jsem cestoval z&nbsp;Růžového domu do&nbsp;horského údolí, kde jsem posléze nějaký čas pobyl, a&nbsp;z&nbsp;něho k&nbsp;lodi, jež mě&nbsp;měla vzít na&nbsp;palubu, abych se&nbsp;plavil domů, nepotkalo mě&nbsp;nic, co&nbsp;by&nbsp;stálo za&nbsp;nějakou zvláštní úvahu. Jen několik sloupů u&nbsp;cesty, hodně starého slohu, mi&nbsp;připomnělo ryzí a&nbsp;nenáročné tvary, jak jsem je&nbsp;viděl u&nbsp;mistra na&nbsp;čistém papíře s&nbsp;čistými liniemi. Ale ve&nbsp;výklenku jednoho takového sloupu u&nbsp;cesty namísto sochy, která tu&nbsp;kdysi byla a&nbsp;kterou doposud prozrazoval podstavec, kdosi postavil nový obraz v&nbsp;pestrých barvách, ve&nbsp;výklenku druhého chyběla jakákoliv postava. Když jsem se&nbsp;plavil po&nbsp;řece, míjel jsem kostely a&nbsp;hrady, které možná stály za&nbsp;povšimnutí, jenže můj cíl vyžadoval, abych se&nbsp;plavil dál. Na&nbsp;veledómu jsem viděl téměř všechny tvary ozdob, říms, oblouků, sloupů a&nbsp;větších součásti budovy, tak jak jsem je&nbsp;předtím viděl na&nbsp;papíře v&nbsp;Růžovém domě. Působilo mi&nbsp;potěšení porovnávat tyhle tvary s&nbsp;těmi, které jsem viděl, a&nbsp;navzájem je&nbsp;hodnotit.</span></p>
        <p class="chunk" data-nb-ref-number="25" data-nb-words="296" data-nb-chars="1751"><span class="idea" data-nb-ref-number="25" id="idea25" data-nb-words="296" data-nb-chars="1751">Také co&nbsp;do&nbsp;drahokamů mě&nbsp;napadalo, co&nbsp;říkal staroch v&nbsp;Růžovém domě o&nbsp;tom, jak se&nbsp;zasazují. Bylo dost příležitostí vídat drahokamy v&nbsp;objímce. V&nbsp;nesčetných výkladech jsou ve&nbsp;městě vyloženy rozmanité šperky, aby si&nbsp;je&nbsp;lidé prohlíželi, a&nbsp;aby je&nbsp;tak vábily ke&nbsp;koupi. Díval jsem se&nbsp;na&nbsp;ně&nbsp;všude, kde jsem na&nbsp;ně&nbsp;při procházce narazil, a&nbsp;musel jsem uznat, že&nbsp;staroch má&nbsp;pravdu. Když jsem si&nbsp;vybavil v&nbsp;mysli kresby křížů, růží, hvězd, výklenků a&nbsp;podobných věcí na&nbsp;středověkých stavbách, tak jak jsem je&nbsp;viděl v&nbsp;Růžovém domě, byly mnohem vzdušnější, jemnější a, rád bych užil toho výrazu, vroucnější než tyhle věci tady, a&nbsp;přesto to&nbsp;byly pouhé součásti staveb, kdežto tyhlety měly být samostatnou ozdobou. Opravdu mně připadalo, jako kdyby, jak to&nbsp;staroch říkal, byly tu&nbsp;jisté neohrabanosti ve&nbsp;zlatě a&nbsp;neohrabanosti v&nbsp;drahokamech. Jen u&nbsp;několika prodejen, které se&nbsp;považovaly za&nbsp;zvláště výtečné, setkal jsem se&nbsp;s&nbsp;výjimkou. Viděl jsem, že&nbsp;tady byly objímky velice jednoduché, ba&nbsp;že&nbsp;pokud drahokamy byly většího tvaru a&nbsp;vyšší hodnoty, už&nbsp;se&nbsp;vůbec objímka nezhotovovala, a&nbsp;že se&nbsp;použilo jen tolik zlata anebo malých diamantů, kolik nejspíš bylo nezbytně nutné, aby se&nbsp;šperk dal upevnit na&nbsp;lidském těle. Mně se&nbsp;tohle zdálo lepší, protože tady hodnotu a&nbsp;krásu šperku měly tvořit právě drahokamy a&nbsp;nic dalšího. V&nbsp;hloubi srdce jsem si&nbsp;ovšem pomyslel, že&nbsp;ač&nbsp;sebekrásnější, jsou přece pouhá surovina a&nbsp;že by&nbsp;určitě bylo daleko skvělejší, kdyby se, aniž by&nbsp;došly tím nějaké úhony, obklopily tvarem, který kromě půvabnosti suroviny i&nbsp;vyjevoval ducha člověka, jenž tu&nbsp;konal, ducha, z&nbsp;něhož by&nbsp;se&nbsp;bylo možné těšit. Umínil jsem si, až&nbsp;zase zavítám ke&nbsp;svému starému hostiteli, že&nbsp;si&nbsp;s&nbsp;ním o&nbsp;téhle věci promluvím. Viděl jsem, že&nbsp;jsem se&nbsp;v&nbsp;Růžovém domě čemusi prospěšnému přiučil.</span></p>
        <p class="chunk" data-nb-ref-number="26" data-nb-words="81" data-nb-chars="491"><span class="idea" data-nb-ref-number="26" id="idea26" data-nb-words="81" data-nb-chars="491">Při té&nbsp;příležitosti jsem se&nbsp;náhodně seznámil se&nbsp;synem jednoho obchodníka se&nbsp;šperky, který se&nbsp;ve&nbsp;městě považoval za&nbsp;nejznamenitějšího ze&nbsp;všech. Jeho syn mi&nbsp;často předváděl cennější předměty, které měli v&nbsp;krámku, které však nikdy nebyly ve&nbsp;výloze; podával mi&nbsp;k&nbsp;nim výklad a&nbsp;upozorňoval mě&nbsp;na&nbsp;atributy, podle nichž se&nbsp;dá&nbsp;poznat krása drahokamů. Neodvažoval jsem se&nbsp;vyslovovat svůj názor na&nbsp;jejich vsazení. Slíbil mi, že&nbsp;mě&nbsp;blíže zasvětí do&nbsp;znalosti drahokamů, a&nbsp;já tu&nbsp;nabídku docela rád přijal.</span></p>
        <p class="chunk" data-nb-ref-number="27" data-nb-words="68" data-nb-chars="372"><span class="idea" data-nb-ref-number="27" id="idea27" data-nb-words="68" data-nb-chars="372">Protože jsem byl ze&nbsp;svých putování po&nbsp;horách zvyklý na&nbsp;hodně pohybu, den co&nbsp;den jsem buď chodil tu&nbsp;a&nbsp;onde po&nbsp;městě, anebo jsem se&nbsp;vydával do&nbsp;okolí. Zdravý a&nbsp;silný horský vzduch mi&nbsp;tu&nbsp;nahrazovalo podzimní povětří, které bylo drsnější a&nbsp;drsnější, a&nbsp;rád jsem se&nbsp;do&nbsp;něho vypravoval, když bylo samá mlha anebo když ostře válo z&nbsp;hor, které na&nbsp;západě vroubily okolí našeho města.</span></p>
        <p class="chunk" data-nb-ref-number="28" data-nb-words="185" data-nb-chars="1102"><span class="idea" data-nb-ref-number="28" id="idea28" data-nb-words="185" data-nb-chars="1102">V&nbsp;té době jsem začal tu&nbsp;a&nbsp;tam chodit do&nbsp;divadla. Dokud jsme byli ještě děti, otec nikdy nedovolil, abychom shlédli nějakou hru. Říkal, že&nbsp;se&nbsp;tím příliš rozdráždí a&nbsp;zahltí dětská obrazotvornost, děti se&nbsp;obklopí všelijakými náhodnými city a&nbsp;budou tonout v&nbsp;žádostivosti a&nbsp;vášních. Ježto jsme už&nbsp;dospěli, já&nbsp;už&nbsp;před delším časem, sestra ovšem teprve před necelým rokem, směli jsme vzácně zajít do&nbsp;Dvorního divadla. Otec k&nbsp;takovým návštěvám vybíral hry, o&nbsp;nichž měl za&nbsp;to, že&nbsp;jsou pro nás přiměřené a&nbsp;rozvíjejí naši bytost. Na&nbsp;operu, anebo dokonce snad na&nbsp;balet jsme chodit nesměli a&nbsp;stejně tak jsme nesměli zajít do&nbsp;některého předměstského divadla. Nikdy jsme také neviděli představení kterékoliv hry než spolu s&nbsp;rodiči. Když jsem se&nbsp;osamostatnil, měl jsem i&nbsp;svobodu chodit do&nbsp;hledišť, do&nbsp;kterých jsem chtěl. Ježto jsem se&nbsp;ovšem zabýval vědeckými pracemi, neměl jsem v&nbsp;tomhle směru nijaké velké nutkání. Ze&nbsp;zvyku jsem někdy zašel na&nbsp;některou z&nbsp;těch her, kterou jsem už&nbsp;zhlédl s&nbsp;rodiči. Tenhle podzim to&nbsp;bylo najednou jinak. Sám jsem si&nbsp;občas vybral hru, jejíž provedení jsem chtěl vidět ve&nbsp;Dvorním divadle.</span></p>
        <p class="chunk" data-nb-ref-number="29" data-nb-words="113" data-nb-chars="701"><span class="idea" data-nb-ref-number="29" id="idea29" data-nb-words="113" data-nb-chars="701">Tehdy byl v&nbsp;souboru dvorní scény umělec, o&nbsp;němž pověst pravila, že&nbsp;jako představitel Shakespearova krále Leara podává ten nejsvrchovanější výkon, jaký člověk v&nbsp;tomto uměleckém odvětví je&nbsp;vůbec schopen. A&nbsp;dvorní scéna měla pověst instituce, která je&nbsp;vzorem celé zemi. Tvrdilo se&nbsp;tedy, že&nbsp;v&nbsp;našem jazyce nikde jinde na&nbsp;jevišti není nic, co&nbsp;by&nbsp;se&nbsp;tomuhle provedení mohlo rovnat, a&nbsp;jeden velký znalec hereckých interpretací ve&nbsp;své knize o&nbsp;těchto věcech pravil o&nbsp;představiteli krále Leara na&nbsp;naší dvorní scéně, že&nbsp;by&nbsp;byl nedokázal tento děj podat tak, jak jej podal, kdyby v&nbsp;něm nezazářil paprsek onoho zázračného světla, z&nbsp;něhož toto mistrovské dílo bylo stvořeno a&nbsp;vybaveno tak nepřekonatelnou moudrostí.</span></p>
        <p class="chunk" data-nb-ref-number="30" data-nb-words="21" data-nb-chars="124"><span class="idea" data-nb-ref-number="30" id="idea30" data-nb-words="21" data-nb-chars="124">Když jsem se&nbsp;tedy o&nbsp;tomhle dozvěděl, rozhodl jsem se, že&nbsp;příštího představení Krále Leara na&nbsp;naší dvorní scéně se&nbsp;zúčastním.</span></p>
        <p class="chunk" data-nb-ref-number="31" data-nb-words="310" data-nb-chars="1832"><span class="idea" data-nb-ref-number="31" id="idea31" data-nb-words="310" data-nb-chars="1832">Jednoho dne v&nbsp;novinách, které dennodenně přicházely otci k&nbsp;snídani, oznamovali, že&nbsp;dvorní scéna uvede Krále Leara, a&nbsp;sdělovali, že&nbsp;Leara bude hrát člověk, o&nbsp;němž jsem mluvil a&nbsp;který se&nbsp;teď už&nbsp;pomalu blíží stařeckému věku. Rok už&nbsp;se&nbsp;sunul k&nbsp;zimě. Zařídil jsem si&nbsp;své záležitosti tak, abych se&nbsp;večer mohl vypravit do&nbsp;Dvorního divadla. Ježto jsem se&nbsp;chtěl ještě podívat na&nbsp;hemžení ve&nbsp;městě, podobně jako jsem na&nbsp;svých cestách zkoumal to&nbsp;a&nbsp;ono v&nbsp;horách, vyrazil jsem dříve, abych trasu mezi předměstím a&nbsp;městem prošel zvolna. Oblékl jsem si&nbsp;jednoduché šaty, jaké jsem rád nosíval na&nbsp;procházky, a&nbsp;vzal jsem si&nbsp;čapku, kterou mívám na&nbsp;svých cestách. Jemně pršelo, ačkoli vzduch nízko nad zemí byl dost chladný. Déšť mi&nbsp;nebyl nepříjemný, spíše naopak, i&nbsp;když se&nbsp;mi&nbsp;snášel i&nbsp;na šaty, ale na&nbsp;těch přílišnou újmu způsobit nemohl. Kráčel jsem tomu mrholení neúchylně vstříc. Cestu mezi stromy pod širým nebem před městem pokryl povlak ledu, který se&nbsp;tvořil, jako kdyby byla potažena sklem, a&nbsp;lidé, kteří šli přede mnou a&nbsp;vedle mne, nejednou uklouzli. Já&nbsp;byl na&nbsp;svízelné putování zvyklý a&nbsp;šel jsem prostředkem té&nbsp;ledové cesty dál a&nbsp;dál bez obtíží. V&nbsp;sousedství planoucích luceren zářily větve stromů, jinak byla všude tmavá noc, a&nbsp;celé to&nbsp;prostranství a&nbsp;hradby města se&nbsp;skrývaly v&nbsp;její temnotě. Když jsem z&nbsp;pěšiny odbočil na&nbsp;silnici, rachotil kolem mne bezpočet kočárů a&nbsp;utvářející se&nbsp;ledovou pokrývku rozdupávali koně a&nbsp;rozřezávala kola. Většina v&nbsp;nich, i&nbsp;když ne&nbsp;všichni, jela do&nbsp;divadla. Připadalo mi&nbsp;téměř podivné, že&nbsp;jak oni, tak já&nbsp;směřujeme v&nbsp;tomhle nepřívětivém počasí do&nbsp;míst, kde se&nbsp;bude předstírat jeden vylhaný příběh. Tak jsem došel pod ozářenou klenbu, kde zastavovaly kočáry; odtud jsem se&nbsp;dal do&nbsp;vchodu, koupil si&nbsp;lístek, čapku zastrčil do&nbsp;kapsy svrchníku, ten jsem odevzdal v&nbsp;šatně a&nbsp;vešel do&nbsp;světlé přízemní místnosti hlediště.</span></p>
        <p class="chunk" data-nb-ref-number="32" data-nb-words="72" data-nb-chars="403"><span class="idea" data-nb-ref-number="32" id="idea32" data-nb-words="72" data-nb-chars="403">Přejal jsem od&nbsp;otce zvyk nedívat se&nbsp;na&nbsp;představení hry seshora anebo z&nbsp;velké dálky, protože se&nbsp;lidi, kteří vystupují v&nbsp;ději, mají vidět ve&nbsp;svém obvyklém postavení, nemá se&nbsp;jim člověk dívat na&nbsp;temeno hlavy anebo na&nbsp;ramena, a&nbsp;protože má&nbsp;člověk vidět, jak se&nbsp;tváří a&nbsp;jak gestikulují. Zastavil jsem se&nbsp;proto přibližně na&nbsp;konci první třetiny místnosti a&nbsp;čekal, až&nbsp;se&nbsp;sál naplní a&nbsp;zazní zvonek, že&nbsp;hra začíná.</span></p>
        <p class="chunk" data-nb-ref-number="33" data-nb-words="111" data-nb-chars="682"><span class="idea" data-nb-ref-number="33" id="idea33" data-nb-words="111" data-nb-chars="682">Jak obyčejná sedadla, tak i&nbsp;lóže se&nbsp;velmi vydatně plnily lidmi našňořenými, jak velel mrav, a&nbsp;zřejmě proto, jaká pověst předcházela hru a&nbsp;herce, proudil do&nbsp;těchto prostor dnes dav daleko větší a&nbsp;různorodější, jak bylo lze na&nbsp;první pohled poznat. Muži, kteří stáli vedle mne, tohle vyslovili, a&nbsp;vskutku bylo možno v&nbsp;zástupu rozeznat leckoho, kdo dojista přijel z&nbsp;hodně vzdálených předměstí. Většina přítomných, posléze málem hlava na&nbsp;hlavě, zvědavě pohlížela k&nbsp;oponě na&nbsp;scéně. Neměl jsem tehdy ve&nbsp;zvyku, a&nbsp;nemám ještě ani teď, prohlížet si&nbsp;dav, šaty, ozdoby, světla, tváře a&nbsp;podobně. Stál jsem tedy klidně, dokud nespustila a&nbsp;neskončila hudba, dokud se&nbsp;nezvedla opona a&nbsp;hra nezačala.</span></p>
        <p class="chunk" data-nb-ref-number="34" data-nb-words="171" data-nb-chars="1032"><span class="idea" data-nb-ref-number="34" id="idea34" data-nb-words="171" data-nb-chars="1032">Na&nbsp;jeviště vešel král a&nbsp;byl, jak později o&nbsp;sobě řekl, král každým coulem. Ale byl to&nbsp;i&nbsp;zbrklý a&nbsp;politováníhodný pošetilec. Regan, Goneril a&nbsp;Kordélie mluvily, jak podle svého rozumu mluvit musely, i&nbsp;Kent mluvil tak, jak ani jinak nemohl. Král přijímal ty&nbsp;proslovy, jak podle své divé, lehkovážné, a&nbsp;přesto laskavé mysli rovněž musel. Zapudil prostou Kordélii, která svou odpověď nedovedla vyšperkovat, na&nbsp;niž se&nbsp;hněval o&nbsp;to divěji, že&nbsp;předtím byla jeho miláčkem, a&nbsp;dal říši dvěma ostatním dcerám, Reganě a&nbsp;Goneril, protože ty&nbsp;mu&nbsp;na&nbsp;jeho otázku, kdo že&nbsp;ho&nbsp;nejvíc miluje, přehnaně lichotily a&nbsp;už jen tím, kdyby byl schopen uvažovat, názorně předvedly, že&nbsp;jejich láska není pravá, což také ušlechtilou Kordélii naplnilo odporem takovým, že&nbsp;na&nbsp;otázku, jak ona miluje svého otce, odpověděla hůře, než by&nbsp;mu&nbsp;možná odpověděla v&nbsp;jiné době, kdy by&nbsp;si&nbsp;srdce vylila svobodně. Na&nbsp;Kenta, protože ten hodlal Kordélii bránit, zuřil a&nbsp;rovněž ho&nbsp;zapudil, a&nbsp;tak se&nbsp;člověk u&nbsp;tohohle prudkého a&nbsp;dětinského králova uvažování může nadít pěkných špatností.</span></p>
        <p class="chunk" data-nb-ref-number="35" data-nb-words="10" data-nb-chars="47"><span class="idea" data-nb-ref-number="35" id="idea35" data-nb-words="10" data-nb-chars="47">Neznal jsem tu&nbsp;hru a&nbsp;brzy mě&nbsp;celý děj uchvátil.</span></p>
        <p class="chunk" data-nb-ref-number="36" data-nb-words="700" data-nb-chars="4053"><span class="idea" data-nb-ref-number="36" id="idea36" data-nb-words="700" data-nb-chars="4053">Král první měsíc se&nbsp;svou stovkou rytířů žije u&nbsp;jedné dcery, druhý měsíc pak u&nbsp;druhé a&nbsp;jezdí střídavě od&nbsp;jedné k&nbsp;druhé, tak jak se&nbsp;dojednalo. Důsledky tohoto slabého ustanovení se&nbsp;projevily i&nbsp;v&nbsp;zemi. Ve&nbsp;vznešené rodině Glosterů se&nbsp;nemanželský syn vzbouří proti otci a&nbsp;proti zákonnému bratrovi a&nbsp;přivolá věci nepřirozené, ježto i&nbsp;v&nbsp;králově rodině se&nbsp;dály věci nepřirozené a&nbsp;neužitečné. Ve&nbsp;vznešeném sídle dcer a&nbsp;do něho zasazeném druhém příbytku králově a&nbsp;stovky jeho rytířů povstávají svízele a&nbsp;nepříjemnosti, a&nbsp;odezva dcer na&nbsp;počínání krále a&nbsp;jeho doprovodu je&nbsp;nadmíru pochopitelná, ale skoro až&nbsp;příšerná. Málem rve srdce králova upřímná, téměř slabomyslná důvěra, s&nbsp;níž odchází od&nbsp;jedné dcery, která se&nbsp;hanebnými slovy postavila na&nbsp;odpor jeho konání, aby se&nbsp;vydal za&nbsp;druhou, mírnější, která ho&nbsp;odmítá soudem ještě tvrdším. Jeho sloužícího tady ztlučou, ba&nbsp;nepřijmou ani jeho, protože nejsou připraveni, protože očekávají druhou sestru, tu&nbsp;musí přijmout, radí královi, aby se&nbsp;vrátil k&nbsp;dceři, od&nbsp;níž odešel, a&nbsp;smířil se&nbsp;s&nbsp;jejími příkazy. Král předtím slepě důvěřoval dcerám, zbrkle odsoudil Kordélii, lehkovážně rozdával hodnosti; teď se&nbsp;v&nbsp;něm rodí lítost, stud, zlost a&nbsp;zběsilost. Nechce se&nbsp;vrátit k&nbsp;dceři, raději se&nbsp;vydává na&nbsp;pláň do&nbsp;bouře a&nbsp;do nečasu, který mu&nbsp;smí zuřit v&nbsp;ústrety, protože jemu nic nedaroval. Vychází do&nbsp;pustiny v&nbsp;noci, v&nbsp;bouři a&nbsp;v&nbsp;nepohodě, stařec dává bílé vlasy větrům v&nbsp;plen, ubírá se&nbsp;plání a&nbsp;nedoprovází ho&nbsp;než šašek, vyhodí plášť do&nbsp;vzduchu, a&nbsp;protože vyčerpal své výrazivo, nevypraví ze&nbsp;sebe nic než slovo: Lear! Lear! Lear!, ale v&nbsp;tom jediném slově tkví jeho celý minulý příběh a&nbsp;všechny jeho současné city. Posléze se&nbsp;šaškovi vrhne na&nbsp;hruď a&nbsp;hlaholí se&nbsp;strachem: Šašku! Šašku! Já&nbsp;šílím&nbsp;– já&nbsp;nechci zešílet&nbsp;– jenom se&nbsp;nepominout! Ježto ta&nbsp;poslední tři slova řekl mírně, až&nbsp;téměř prosebně, valily se&nbsp;mi&nbsp;po&nbsp;tvářích slzy, ba&nbsp;zapomněl jsem na&nbsp;všechny kolem a&nbsp;byl jsem přesvědčen, že&nbsp;onen děj se&nbsp;právě skutečně odbývá. Stál jsem a&nbsp;zíral upřeně na&nbsp;jeviště. Král se&nbsp;teď opravdu pomine, ve&nbsp;dnech po&nbsp;té&nbsp;bouřlivé noci se&nbsp;věnčí květy, blouzní po&nbsp;kopcích a&nbsp;po pláních a&nbsp;s&nbsp;žebráky koná vznešený soud. Mezitím ovšem došla Kordélie zpráva, že&nbsp;Regan a&nbsp;Goneril s&nbsp;otcem hanebně zacházejí. Kordélie přitrhne s&nbsp;velkým vojskem, aby ho&nbsp;zachránila. Najdou jej na&nbsp;pláni, a&nbsp;leží v&nbsp;Kordéliině stanu a&nbsp;spí. V&nbsp;poslední době se&nbsp;scvrkl, jak ho&nbsp;tak před sebou vidíme, je&nbsp;zase starší a&nbsp;menší. Dlouho spal, lékař si&nbsp;myslí, že&nbsp;rozvrácenost jeho ducha tkvěla pouze v&nbsp;zahlcující prudkosti citů a&nbsp;že se&nbsp;mu&nbsp;duch dlouhým klidem a&nbsp;osvěžujícím spánkem opět vyladí. Král se&nbsp;konečně probouzí, podívá se&nbsp;na&nbsp;ženu, nemá odvahu v&nbsp;Kordélii, která před ním stojí, poznat právě ji, a&nbsp;stydlivě, protože nedůvěřuje svému duchu, řekne, že&nbsp;tuhle neznámou paní pokládá za&nbsp;své dítě Kordélii. Když ho&nbsp;něžně přesvědčí, že&nbsp;jeho představa je&nbsp;pravdivá, sveze se&nbsp;beze slova z&nbsp;lože na&nbsp;zem a&nbsp;na kolenou a&nbsp;se sepjatýma rukama prosí mlčky vlastní dítě o&nbsp;odpuštění. Srdce jsem v&nbsp;tu chvíli měl téměř v&nbsp;troskách, bolestí jsem se&nbsp;málem nedokázal už&nbsp;vzchopit. Tohle jsem předtím vůbec netušil, o&nbsp;nějaké hře už&nbsp;dávno nebyla řeč, tohle přede mnou byla nejskutečnější skutečnost. Příznivé vyznění, jaké se&nbsp;v&nbsp;té době dodávalo provedením této hry, aby se&nbsp;zmírnily děsivé pocity, jež vzbouzí tahle událost, na&nbsp;mne už&nbsp;neúčinkovalo, srdce mi&nbsp;říkalo, že&nbsp;to&nbsp;není možné, a&nbsp;už jsem skoro ani nevěděl, co&nbsp;se&nbsp;děje přede mnou a&nbsp;kolem mne. Když jsem se&nbsp;poněkud uklidnil, téměř plaše jsem se&nbsp;porozhlédl kolem, jako kdybych se&nbsp;přesvědčoval, jestli se&nbsp;na&nbsp;mne někdo díval. Uviděl jsem, že&nbsp;všechny tváře upřeně hledí na&nbsp;scénu, že&nbsp;jsou v&nbsp;silném vzrušení téměř jakoby přikovány k&nbsp;dějišti toho příběhu. Jen v&nbsp;jedné přízemní lóži hodně blízko u&nbsp;mne sedělo děvče, které nezíralo na&nbsp;představení, ta&nbsp;dívka byla bledá jako sníh a&nbsp;její rodina se&nbsp;jí&nbsp;obírala. Připadala mi&nbsp;nevýslovné krásná. Tvář měla politou slzami a&nbsp;já na&nbsp;ni&nbsp;nepohnutě pohlížel. Ježto ti, co&nbsp;tu&nbsp;byli s&nbsp;ní, stavěli se&nbsp;kolem ní&nbsp;a&nbsp;před ni, jako kdyby ji&nbsp;chtěli zakrýt, aby na&nbsp;ni&nbsp;nikdo neviděl, uvědomil jsem si, že&nbsp;si&nbsp;nepočínám správně, a&nbsp;odvrátil jsem od&nbsp;ní&nbsp;oči.</span></p>
        <p class="chunk" data-nb-ref-number="37" data-nb-words="294" data-nb-chars="1656"><span class="idea" data-nb-ref-number="37" id="idea37" data-nb-words="294" data-nb-chars="1656">Hra mezitím dospěla ke&nbsp;konci a&nbsp;kolem mne povstal neklid, jaký nastává, vždycky když se&nbsp;odchází z&nbsp;divadla. Vyňal jsem kapesník, utřel jsem si&nbsp;čelo a&nbsp;oči a&nbsp;chystal se&nbsp;odejít. Vydal jsem se&nbsp;do&nbsp;šatny, vzal jsem si&nbsp;svrchník a&nbsp;oblékl se. Když jsem přišel do&nbsp;předsálí, byla tam značná tlačenice, a&nbsp;ježto tu&nbsp;bylo několik východů, lidé se&nbsp;různě valili sem a&nbsp;tam. Přidal jsem se&nbsp;k&nbsp;většímu zástupu, který zvolna proudil k&nbsp;hlavnímu východu. Najednou se&nbsp;mi&nbsp;zdálo, jako kdyby se&nbsp;mému pohledu, ač&nbsp;ten byl upřen na&nbsp;východ, zrovna nabízelo cosi hodně blízko. Odvrátil jsem zrak od&nbsp;východu a&nbsp;opravdu se&nbsp;s&nbsp;mým zrakem střetávaly dvě velké krásné oči a&nbsp;docela blízko své tváři jsem měl obličej děvčete z&nbsp;přízemní lóže. Pevně jsem se&nbsp;na&nbsp;ni&nbsp;zadíval a&nbsp;zdálo se&nbsp;mi, jako kdyby na&nbsp;mne pohlédla přátelsky a&nbsp;líbezně se&nbsp;na&nbsp;mne usmála. Ale v&nbsp;tu chvíli byla tatam. Přišla s&nbsp;proudem lidí z&nbsp;lóžové chodby, ten proud se&nbsp;křížil s&nbsp;naším zástupem a&nbsp;jedním z&nbsp;postranních východů mířil ven. Už&nbsp;jsem ji&nbsp;zahlédl jenom zezadu a&nbsp;viděl, že&nbsp;je&nbsp;zachumlaná do&nbsp;pláště z&nbsp;černého hedvábí. Konečně jsem se&nbsp;hlavním východem dostal ven. Tam jsem si&nbsp;nejdřív z&nbsp;kapsy svrchníku vyndal čapku, nasadil jsem si&nbsp;ji&nbsp;a&nbsp;chvilku ještě stál a&nbsp;díval jsem se&nbsp;za&nbsp;odjíždějícími kočáry, jak si&nbsp;vezou svá rudá světla svítilen do&nbsp;kalné noci. Pršelo ještě mnohem hustěji, než když jsem přicházel do&nbsp;divadla. Vydal jsem se&nbsp;domů. Vymanil jsem se&nbsp;z&nbsp;řady jedoucích kočárů, vymanil se&nbsp;z&nbsp;dost velkého proudu lidí a&nbsp;zabočil na&nbsp;osamělejší cestu, která na&nbsp;volném prostoru řadami stromů vedla na&nbsp;předměstí. Ubíral jsem se&nbsp;kolem chmurných luceren, znovu jsem zašel do&nbsp;uliček předměstí, proputoval jimi a&nbsp;konečně jsem dorazil do&nbsp;domu rodičů.</span></p>
        <p class="chunk" data-nb-ref-number="38" data-nb-words="88" data-nb-chars="491"><span class="idea" data-nb-ref-number="38" id="idea38" data-nb-words="88" data-nb-chars="491">Už&nbsp;byla téměř půlnoc. Matka, která si&nbsp;u&nbsp;takových příležitostí nedá vzít, aby pečovala zvláště o&nbsp;zdraví rodinných příslušníků, byla dosud oblečená a&nbsp;čekala na&nbsp;mne v&nbsp;jídelně. Děvečka, která mi&nbsp;odemykala, řekla mi&nbsp;o&nbsp;tom a&nbsp;pustila mě&nbsp;do&nbsp;jídelny. Matka měla pro mne pohotově zchystanou ještě jednu večeři a&nbsp;chtěla, abych ji&nbsp;snědl. Ale řekl jsem jí, že&nbsp;mám ještě plnou hlavu hry a&nbsp;nic nesním. Měla starost a&nbsp;mluvila o&nbsp;léku. Opáčil jsem jí, že&nbsp;je&nbsp;mi&nbsp;velice dobře a&nbsp;že nepotřebuji nic než odpočinek.</span></p>
        <p class="chunk" data-nb-ref-number="39" data-nb-words="17" data-nb-chars="111"><span class="idea" data-nb-ref-number="39" id="idea39" data-nb-words="17" data-nb-chars="111">„Nu, jestli je&nbsp;pro tebe nezbytností odpočinek, pak odpočívej,“ řekla, „nebudu tě&nbsp;nutit, myslela jsem to&nbsp;dobře.“</span></p>
        <p class="chunk" data-nb-ref-number="40" data-nb-words="13" data-nb-chars="76"><span class="idea" data-nb-ref-number="40" id="idea40" data-nb-words="13" data-nb-chars="76">„Dobře jako vždycky, drahá máti,“ odpověděl jsem jí, „za to&nbsp;ti&nbsp;taky děkuji.“</span></p>
        <p class="chunk" data-nb-ref-number="41" data-nb-words="21" data-nb-chars="104"><span class="idea" data-nb-ref-number="41" id="idea41" data-nb-words="21" data-nb-chars="104">Vzal jsem ji&nbsp;za&nbsp;ruku a&nbsp;políbil ji. Popřáli jsme si&nbsp;dobrou noc, vzali světla a&nbsp;vydali se&nbsp;do&nbsp;svých pokojů.</span></p>
        <p class="chunk" data-nb-ref-number="42" data-nb-words="24" data-nb-chars="128"><span class="idea" data-nb-ref-number="42" id="idea42" data-nb-words="24" data-nb-chars="128">Svlékl jsem se, ulehl do&nbsp;postele, zhasl světlo a&nbsp;čekal, až&nbsp;se&nbsp;mi&nbsp;uklidní divě bušící srdce. Už&nbsp;bylo málem ráno, když jsem usnul.</span></p>
        <p class="chunk" data-nb-ref-number="43" data-nb-words="45" data-nb-chars="239"><span class="idea" data-nb-ref-number="43" id="idea43" data-nb-words="45" data-nb-chars="239">Ten den jsem ze&nbsp;všeho nejdříve poprosil otce o&nbsp;Shakespearova díla z&nbsp;jeho knihovny, a&nbsp;když jsem je&nbsp;měl v&nbsp;ruce, uložil jsem si&nbsp;je&nbsp;do&nbsp;pokoje, abych si&nbsp;je&nbsp;v&nbsp;zimě přečetl. Znovu jsem se&nbsp;pocvičoval v&nbsp;angličtině, abych je&nbsp;nemusel číst v&nbsp;překladu.</span></p>
        <p class="chunk" data-nb-ref-number="44" data-nb-words="192" data-nb-chars="1095"><span class="idea" data-nb-ref-number="44" id="idea44" data-nb-words="192" data-nb-chars="1095">Když jsem se&nbsp;v&nbsp;minulém létě rozloučil se&nbsp;svým starým hostitelem a&nbsp;rázoval po&nbsp;silnici kolem okraje jeho lesa, potkal jsem dvě ženy jedoucí v&nbsp;kočáře. Tehdy jsem si&nbsp;myslel, že&nbsp;nejlepším objektem na&nbsp;kreslení by&nbsp;nejspíš byla lidská tvář. Tahle myšlenka mě&nbsp;znovu napadla a&nbsp;snažil jsem se&nbsp;opatřit si&nbsp;poznatky o&nbsp;lidském obličeji. Zašel jsem do&nbsp;císařské obrazárny a&nbsp;prohlížel si&nbsp;tam všechny krásné dívčí hlavy, které jsem tam nacházel namalované. Chodil jsem tam dost často a&nbsp;díval se&nbsp;na&nbsp;ty&nbsp;hlavy. Ale pozoroval jsem tváře i&nbsp;živých děvčat, s&nbsp;nimiž jsem se&nbsp;setkával, ba&nbsp;v&nbsp;suchých zimních dnech jsem chodil po&nbsp;veřejných promenádách a&nbsp;díval se&nbsp;na&nbsp;tváře dívek, které jsem potkal. Ale mezi všemi hlavami, jak namalovanými, tak i&nbsp;skutečnými, nebyla jediná, která by&nbsp;měla tvář, jaká by&nbsp;se&nbsp;krásou i&nbsp;jen vzdáleně dala srovnávat s&nbsp;tou, kterou jsem zahlédl u&nbsp;dívky v&nbsp;lóži. O&nbsp;téhle jedné jsem věděl, ačkoliv jsem si&nbsp;tu&nbsp;tvář vlastně už&nbsp;nedovedl vůbec představit a&nbsp;ačkoliv bych tu&nbsp;dívku, pokud bych se&nbsp;s&nbsp;ní znovu setkal, už&nbsp;ani nepoznal. Zahlédl jsem ji&nbsp;ve&nbsp;výjimečné situaci a&nbsp;v&nbsp;poklidném životě je&nbsp;určitě docela jiná.</span></p>
        <p class="chunk" data-nb-ref-number="45" data-nb-words="150" data-nb-chars="863"><span class="idea" data-nb-ref-number="45" id="idea45" data-nb-words="150" data-nb-chars="863">Otec měl jeden obraz, na&nbsp;němž bylo namalováno čtoucí dítě. Tvářilo se&nbsp;docela prostě, v&nbsp;tom výraze nebylo než soustředěnost čtení, také byla vidět jen jedna strana tváře, a&nbsp;přesto všechno bylo nanejvýš spanilé. Pokoušel jsem se&nbsp;tu&nbsp;tvář nakreslit; ovšem nedokázal jsem ty&nbsp;prosté rysy, u&nbsp;nichž nadto nebylo vidět oko, protože je&nbsp;zakrývalo víčko, ani jen vzdáleně čarami podat. Směl jsem ten obraz sejmout ze&nbsp;stěny, směl jsem si&nbsp;ho&nbsp;postavit, jak jsem chtěl, abych se&nbsp;pokusil o&nbsp;nápodobu; ta&nbsp;se&nbsp;nezdařila, i&nbsp;když jsem na&nbsp;ni&nbsp;vynaložil veškerou svou dovednost, které jsem už&nbsp;nabyl při kreslení jiných věcí. Otec mi&nbsp;posléze řekl, že&nbsp;účinek toho obrazu tkví přede vším v&nbsp;jemnosti barev, a&nbsp;že tedy nebude možné napodobit jej černými čarami. Vůbec mě&nbsp;spíše seznamoval s&nbsp;vlastnostmi barev, když mě&nbsp;tak viděl v&nbsp;mém úsilí, a&nbsp;já se&nbsp;snažil poučit se&nbsp;a&nbsp;pocvičit i&nbsp;v&nbsp;těchhle věcech.</span></p>
        <p class="chunk" data-nb-ref-number="46" data-nb-words="237" data-nb-chars="1340"><span class="idea" data-nb-ref-number="46" id="idea46" data-nb-words="237" data-nb-chars="1340">Bylo zvláštní, že&nbsp;jsem nikdy nepřipadl na&nbsp;myšlenku prohlédnout si&nbsp;sestru, jestli by&nbsp;se&nbsp;její rysy hodily k&nbsp;vykreslení, anebo neměl touhu nakreslit její tvář, i&nbsp;když v&nbsp;mých očích byla hned po&nbsp;obličeji té&nbsp;dívky v&nbsp;lóži nejkrásnější na&nbsp;světě. Vůbec jsem k&nbsp;něčemu takovému neměl odvahu. Často mě&nbsp;ještě i&nbsp;teď napadalo, že&nbsp;někdo tak sličný a&nbsp;čistý jako Klotylda na&nbsp;světě už&nbsp;druhý být nemůže; ale pak mi&nbsp;hned vytanuly na&nbsp;mysli rysy plačícího děvčete, jež se&nbsp;jeho rodina snažila ukonejšit a&nbsp;o&nbsp;němž jsem si&nbsp;namlouval, že&nbsp;se&nbsp;na&nbsp;mne v&nbsp;předsálí divadla přátelsky podívalo, a&nbsp;musel jsem jemu dát přednost. Sice jsem si&nbsp;je&nbsp;nedokázal představit; ale kolem duše se&nbsp;mi&nbsp;vznášela jakási neurčitá, temná představa krásy. Přítelkyně sestry anebo jiná děvčata, s&nbsp;nimiž jsem tu&nbsp;a&nbsp;tam přišel do&nbsp;styku, měly ve&nbsp;tváři nejednu milou, příjemnou vlastnost, díval jsem se&nbsp;na&nbsp;ně&nbsp;a&nbsp;uvažoval, jak asi by&nbsp;se&nbsp;to&nbsp;a&nbsp;anebo jiné kreslilo; ale ani tyhle dívky jsem nebyl s&nbsp;to o&nbsp;něco takového požádat, a&nbsp;tak jsem se&nbsp;nedostal k&nbsp;tomu, nakreslit některý z&nbsp;těch živých obličejů, které jsem měl před sebou. Zopakovával jsem tedy rysy podle paměti anebo jsem kreslil podle obrazů. Nakonec mě&nbsp;upozornili i&nbsp;na to, že&nbsp;pořád maluji dívčí hlavy. Byl jsem zahanben a&nbsp;začal pak kreslit muže, starce, ženy, ba&nbsp;i&nbsp;jiné části těla, nakolik se&nbsp;mi&nbsp;jich dostalo v&nbsp;předlohách anebo v&nbsp;sádrových odlitcích.</span></p>
        <p class="chunk" data-nb-ref-number="47" data-nb-words="85" data-nb-chars="482"><span class="idea" data-nb-ref-number="47" id="idea47" data-nb-words="85" data-nb-chars="482">Vzdor tomuto úsilí, kterému podle zásad naší rodiny nikdo nikdy nekladl do&nbsp;cesty sebemenší překážky, nezanedbával jsem to, co&nbsp;bylo pro mne hlavní. Navýsost mě&nbsp;blažilo procházet se&nbsp;doma mezi svými sbírkami, často jsem myslel na&nbsp;to, co&nbsp;mi&nbsp;říkal staroch v&nbsp;Růžovém domě, a&nbsp;na rozdíl od&nbsp;oslav, na&nbsp;které mě&nbsp;zvali, anebo i&nbsp;procházek a&nbsp;obchodních setkání mi&nbsp;můj příbytek byl jako spanilá, důležitá samota, která mi&nbsp;byla o&nbsp;to milejší, že&nbsp;okna z&nbsp;ní vedla na&nbsp;zahradu a&nbsp;do méně hlučných končin.</span></p>
        <p class="chunk" data-nb-ref-number="48" data-nb-words="35" data-nb-chars="182"><span class="idea" data-nb-ref-number="48" id="idea48" data-nb-words="35" data-nb-chars="182">Veselí ve&nbsp;městě bylo stále velkolepější, jak se&nbsp;zima blížila svému konci, a&nbsp;já měl z&nbsp;tohohle a&nbsp;často i&nbsp;jiného hlediska víc a&nbsp;více důvodů a&nbsp;povinností vydat se&nbsp;do&nbsp;té&nbsp;anebo oné rodiny.</span></p>
        <p class="chunk" data-nb-ref-number="49" data-nb-words="24" data-nb-chars="134"><span class="idea" data-nb-ref-number="49" id="idea49" data-nb-words="24" data-nb-chars="134">Při jedné takové příležitosti se&nbsp;mi&nbsp;přihodilo něco, co&nbsp;mi&nbsp;hned po&nbsp;mé&nbsp;účasti na&nbsp;představení Krále Leara tu&nbsp;zimu nejvíc tanulo na&nbsp;mysli.</span></p>
        <p class="chunk" data-nb-ref-number="50" data-nb-words="186" data-nb-chars="1100"><span class="idea" data-nb-ref-number="50" id="idea50" data-nb-words="186" data-nb-chars="1100">Byli jsme už&nbsp;léta spřáteleni s&nbsp;jednou rodinou, která bydlela v&nbsp;císařském sídle. Šlo o&nbsp;vdovu a&nbsp;dceru jednoho proslulého muže, který kdysi požíval velké úcty. Ježto otec zastával významnou funkci u&nbsp;dvora, a&nbsp;když zemřel, dcera se&nbsp;stala rovněž dvorní dámou, takže s&nbsp;matkou bydlely na&nbsp;hradě. Ze&nbsp;synů jeden byl v&nbsp;armádě, druhý na&nbsp;jednom vyslanectví. Pokud slečna nebyla zrovna ve&nbsp;službě, občas se&nbsp;zvala malá společnost k&nbsp;matce, a&nbsp;tam se&nbsp;to&nbsp;a&nbsp;ono předčítalo, prodebatovávalo anebo se&nbsp;muzicírovalo. Když matka poněkud zestárla, hrály se&nbsp;dokonce tu&nbsp;a&nbsp;tam karty. Byli jsme u&nbsp;téhle rodiny na&nbsp;podobných večírcích často. Tu&nbsp;zimu jsem si&nbsp;jednu knihu, kterou mi&nbsp;půjčila matka dvorní dámy, ponechal déle, než by&nbsp;bylo vlastně zdvořilé. Proto jsem se&nbsp;tam jednou v&nbsp;poledne vypravil, abych knihu osobně odevzdal a&nbsp;omluvil se. Když jsem z&nbsp;vnějšího hradního nádvoří pod vysokou klenbou došel po&nbsp;chodníku na&nbsp;vnitřní nádvoří, právě po&nbsp;mé&nbsp;pravici vyjíždělo ze&nbsp;dvora několik kočárů, zkřížily mi&nbsp;cestu a&nbsp;přinutily mě, abych se&nbsp;na&nbsp;chvíli zastavil. Vedle mne stálo ještě několik lidí, a&nbsp;zeptal jsem se, co&nbsp;že&nbsp;ty&nbsp;kočáry znamenají.</span></p>
        <p class="chunk" data-nb-ref-number="51" data-nb-words="21" data-nb-chars="124"><span class="idea" data-nb-ref-number="51" id="idea51" data-nb-words="21" data-nb-chars="124">„To vysocí pánové předávali svá blahopřání císaři, že&nbsp;se&nbsp;uzdravil, on&nbsp;je&nbsp;právě od&nbsp;nich přijímal,“ řekl jakýsi muž vedle mne.</span></p>
        <p class="chunk" data-nb-ref-number="52" data-nb-words="130" data-nb-chars="716"><span class="idea" data-nb-ref-number="52" id="idea52" data-nb-words="130" data-nb-chars="716">Do&nbsp;posledního kočáru byli zapřaženi dva vraníci a&nbsp;seděl v&nbsp;něm jediný muž. Měl klobouk ležet po&nbsp;boku a&nbsp;bílé vlasy měl volně v&nbsp;zimním vzduchu. Kabát měl zpola rozepnutý, pod ním byly vidět hvězdy řádů. Když projížděl kočár kolem mne, viděl jsem zřetelně, že&nbsp;v&nbsp;něm sedí můj starý hostitel, který mě&nbsp;tak vlídně přijal v&nbsp;Růžovém domě. Projel kolem rychle, jak je&nbsp;to&nbsp;u&nbsp;takových kočárů zvykem, a&nbsp;dal se&nbsp;směrem z&nbsp;města. Vyjel z&nbsp;hradu branou, jejíž římsu vzpírají dva obři. Chtěl jsem se&nbsp;některého ze&nbsp;sousedů zeptat, kdo je&nbsp;ten muž; ježto však z&nbsp;kočárů, kvůli nimž se&nbsp;museli chodci zastavit, ten jeho byl poslední a&nbsp;cesta pak už&nbsp;volná, všichni sousedi už&nbsp;šli po&nbsp;svých, a&nbsp;ti, kteří teď byli vedle mne, neviděli kočáry zblízka.</span></p>
        <p class="chunk" data-nb-ref-number="53" data-nb-words="15" data-nb-chars="95"><span class="idea" data-nb-ref-number="53" id="idea53" data-nb-words="15" data-nb-chars="95">Prošel jsem tedy přes nádvoří a&nbsp;po takzvaném Schodišti říšského kancléřství jsem se&nbsp;dal vzhůru.</span></p>
        <p class="chunk" data-nb-ref-number="54" data-nb-words="13" data-nb-chars="80"><span class="idea" data-nb-ref-number="54" id="idea54" data-nb-words="13" data-nb-chars="80">Zastihl jsem starou paní samotnou, odevzdal jsem jí&nbsp;knihu a&nbsp;vyslovil své omluvy.</span></p>
        <p class="chunk" data-nb-ref-number="55" data-nb-words="25" data-nb-chars="129"><span class="idea" data-nb-ref-number="55" id="idea55" data-nb-words="25" data-nb-chars="129">V&nbsp;rozhovoru jsem se&nbsp;zmínil o&nbsp;muži, kterého jsem uviděl v&nbsp;kočáře, a&nbsp;zeptal jsem se&nbsp;jí, jestli neví, kdo to&nbsp;je. Nevěděla vůbec nic.</span></p>
        <p class="chunk" data-nb-ref-number="56" data-nb-words="90" data-nb-chars="515"><span class="idea" data-nb-ref-number="56" id="idea56" data-nb-words="90" data-nb-chars="515">„Nedívala jsem se&nbsp;okny dolů,“ řekla, „na nádvoří se&nbsp;toho odbývá hodně, nevšímám si&nbsp;toho. Vůbec jsem nevěděla, že&nbsp;k&nbsp;císaři někdo přijel, ještě předevčírem nebyl zcela zdráv. Když muž ještě žil, měli jsme vždycky výhled na&nbsp;velké prostranství císařského sídla, a&nbsp;jakkoliv se&nbsp;tam odbývají velké věci, opakují se&nbsp;pořád tytéž, když se&nbsp;na&nbsp;to&nbsp;člověk dívá; a&nbsp;nakonec už&nbsp;se&nbsp;na&nbsp;nic ani nedívá a&nbsp;zabývá se&nbsp;tady vevnitř knihou nebo pletením, když se&nbsp;tam venku velí ‚K&nbsp;poctě zbraň‘ anebo jsou slyšet rytíři anebo se&nbsp;valí kočáry.“</span></p>
        <p class="chunk" data-nb-ref-number="57" data-nb-words="22" data-nb-chars="136"><span class="idea" data-nb-ref-number="57" id="idea57" data-nb-words="22" data-nb-chars="136">„Kdo z&nbsp;těch, co&nbsp;odjížděli z&nbsp;přijetí u&nbsp;císaře, seděl v&nbsp;posledním kočáře, Henrietto?“ zeptala se&nbsp;dcery, dvorní dámy, která právě vcházela.</span></p>
        <p class="chunk" data-nb-ref-number="58" data-nb-words="21" data-nb-chars="143"><span class="idea" data-nb-ref-number="58" id="idea58" data-nb-words="21" data-nb-chars="143">„To byl starý Risach,“ odpověděla Henrietta, „přijel zvláště kvůli tomu, aby se&nbsp;představil Jeho Výsosti a&nbsp;vyjádřil radost nad jeho uzdravením.“</span></p>
        <p class="chunk" data-nb-ref-number="59" data-nb-words="169" data-nb-chars="939"><span class="idea" data-nb-ref-number="59" id="idea59" data-nb-words="169" data-nb-chars="939">Zamlada jsem často zaslechl, jak někdo vyslovuje jméno Risach, ovšem tehdy jsem ani moc nevnímal, co&nbsp;že&nbsp;dělá člověk, jehož jméno jsem slýchal, a&nbsp;tak jsem teď nevěděl, kdo to&nbsp;ten Risach je. Zeptal jsem se&nbsp;tedy opatrně tak, jak se&nbsp;to&nbsp;u&nbsp;takových dotazů obvykle dělá, a&nbsp;dozvěděl jsem se, že&nbsp;baron z&nbsp;Risachu sice nezastával nejvyšší státní hodnosti, že&nbsp;však v&nbsp;té důležité a&nbsp;bolestné době pro císaře, nyní už&nbsp;také hodně stárnoucího, byl činný v&nbsp;záležitostech navýsost významných, že&nbsp;s&nbsp;lidmi, kteří řídili evropské záležitosti, pracoval na&nbsp;urovnávání těchto záležitostí, že&nbsp;si&nbsp;ho&nbsp;cenili cizí panovníci, až&nbsp;se&nbsp;mělo za&nbsp;to, že&nbsp;jednou stane až&nbsp;v&nbsp;samém čele, že&nbsp;však poté ze&nbsp;všech funkcí odešel. Žije většinou na&nbsp;venkově, často však přijíždí sem a&nbsp;zajde za&nbsp;tím a&nbsp;za oním přítelem. Císař si&nbsp;ho&nbsp;velice považuje a&nbsp;je docela dobře možné, že&nbsp;je&nbsp;tu&nbsp;a&nbsp;tam tázán na&nbsp;radu. Prý se&nbsp;bohatě oženil, ale o&nbsp;ženu zase přišel. O&nbsp;těchhle věcech se&nbsp;obecně toho moc neví.</span></p>
        <p class="chunk" data-nb-ref-number="60" data-nb-words="6" data-nb-chars="35"><span class="idea" data-nb-ref-number="60" id="idea60" data-nb-words="6" data-nb-chars="35">Tohle všechno mi&nbsp;řekla dvorní dáma.</span></p>
        <p class="chunk" data-nb-ref-number="61" data-nb-words="284" data-nb-chars="1632"><span class="idea" data-nb-ref-number="61" id="idea61" data-nb-words="284" data-nb-chars="1632">„Vidíš, milá Henrietto,“ zahovořila stará žena, „jak se&nbsp;věci na&nbsp;světě mění. Ty&nbsp;to&nbsp;ještě nevíš, protožes ještě mladá a&nbsp;protožes ještě nic nezakusila. Nízké se&nbsp;povyšuje, vysoké se&nbsp;ponižuje, z&nbsp;jednoho je&nbsp;druhé, z&nbsp;druhého je&nbsp;jedno, a&nbsp;třetí pořád trvá. Ten Risach k&nbsp;nám chodíval často. Když nás otec v&nbsp;doktorském kočáře, který měl a&nbsp;který byl natřen tmavozeleně a&nbsp;černě, ještě tu&nbsp;a&nbsp;tam vozil na&nbsp;procházky, sedával Risach nejednou v&nbsp;kočáře, nýbrž často na&nbsp;kozlíku, anebo když jsme jeli někam v&nbsp;přírodě a&nbsp;lidi nás neviděli, stál vzadu jako nějaký osobní sluha, otcův kočár měl totiž stupátko pro sloužící. Nebyli jsme jako děti o&nbsp;moc jiní, on&nbsp;byl mladý student, který neměl příliš známostí, o&nbsp;jehož původu se&nbsp;nic nevědělo a&nbsp;na který se&nbsp;ani nikdo neptal. Kdykoliv jsme byli ve&nbsp;venkovském domě na&nbsp;zahradě, skákal s&nbsp;bratry na&nbsp;dřevěném kozlu anebo honili psy do&nbsp;vody anebo nás rozhoupávali na&nbsp;houpačkách. Přivedl tvého otce k&nbsp;nám do&nbsp;domu za&nbsp;bratry jako svého kamaráda. Tenkrát se&nbsp;ani nevědělo, kdo je&nbsp;hezčí, jestli Risach, nebo tvůj otec. Ale za&nbsp;nějakou dobu se&nbsp;už&nbsp;Risach tolik neukazoval, nevím proč, uběhlo několik let a&nbsp;já s&nbsp;tvým otcem uzavřela posvátný svazek manželství. Bratři se&nbsp;rozutekli do&nbsp;státních úřadů, rodiče posléze zemřeli, o&nbsp;Risachovi se&nbsp;často mluvilo, ale téměř jsme se&nbsp;nesešli. Otec se&nbsp;pouštěl do&nbsp;čehokoliv hlavně vždy teprve tehdy, když s&nbsp;tím Risach dávno skončil. Zas tu&nbsp;teď sedím, jenže v&nbsp;jiné části hradu, otec musel odejít z&nbsp;tohoto světa, ty&nbsp;už&nbsp;ani nejsi dítě, sloužíš své vznešené laskavé paní, a&nbsp;když tu&nbsp;byla řeč o&nbsp;Risachovi, přišlo mi, že&nbsp;ani neuplynulo tolik let od&nbsp;doby, kdy v&nbsp;zahradě rozhoupával s&nbsp;tebou houpačku.“</span></p>
        <p class="chunk" data-nb-ref-number="62" data-nb-words="10" data-nb-chars="55"><span class="idea" data-nb-ref-number="62" id="idea62" data-nb-words="10" data-nb-chars="55">Zeptal jsem se, jestli Risach má&nbsp;usedlost v&nbsp;Horní zemi.</span></p>
        <p class="chunk" data-nb-ref-number="63" data-nb-words="6" data-nb-chars="28"><span class="idea" data-nb-ref-number="63" id="idea63" data-nb-words="6" data-nb-chars="28">Řekli mi, že&nbsp;tam nějakou má.</span></p>
        <p class="chunk" data-nb-ref-number="64" data-nb-words="19" data-nb-chars="114"><span class="idea" data-nb-ref-number="64" id="idea64" data-nb-words="19" data-nb-chars="114">Nechtěl jsem se&nbsp;dál vyptávat, abych nemusel zevrubně líčit celou historii, jak jsem se&nbsp;tohle léto u&nbsp;něho zastavil.</span></p>
        <p class="chunk" data-nb-ref-number="65" data-nb-words="128" data-nb-chars="688"><span class="idea" data-nb-ref-number="65" id="idea65" data-nb-words="128" data-nb-chars="688">Když jsem přišel domů, vyprávěl jsem u&nbsp;oběda rodině o&nbsp;dnešním setkání. Otec barona von Risacha znal velmi dobře. V&nbsp;dřívější době se&nbsp;s&nbsp;ním několikrát sešel, teď už&nbsp;ho&nbsp;však dlouho neviděl. Argumentem pro to, že&nbsp;tím, kdo mě&nbsp;ubytoval v&nbsp;Růžovém domě, byl baron von Risach, byla skutečnost, že&nbsp;pokud mě&nbsp;kvůli rychlosti, jakou jel v&nbsp;kočáře, podobnost s&nbsp;ním neklamala, na&nbsp;vlastní oči jsem ho&nbsp;dnes viděl, to, že&nbsp;má&nbsp;v&nbsp;Horní zemi usedlost, že&nbsp;je&nbsp;zámožný, a&nbsp;to můj ubytovatel je&nbsp;určitě, a&nbsp;že oplývá výsostným duševním nadáním, a&nbsp;to zjevně má&nbsp;i&nbsp;můj ubytovatel. Rozhodlo se, že&nbsp;v&nbsp;té věci se&nbsp;už&nbsp;nebude pátrat, ježto můj ubytovatel mi&nbsp;o&nbsp;své vůli neřekl, jak se&nbsp;jmenuje, a&nbsp;že se&nbsp;všechno nechá tak, jak je.</span></p>
        <p class="chunk" data-nb-ref-number="66" data-nb-words="66" data-nb-chars="408"><span class="idea" data-nb-ref-number="66" id="idea66" data-nb-words="66" data-nb-chars="408">Kromě těchhle dvou událostí, které přinejmenším pro mě&nbsp;byly významné, nepřihodilo se&nbsp;tu&nbsp;zimu nic, co&nbsp;by&nbsp;nějak zvlášť upoutalo mou pozornost. Měl jsem hodně co&nbsp;dělat, musel jsem si&nbsp;často vypomáhat nočními hodinami, a&nbsp;tak mi&nbsp;zima uběhla daleko rychleji, než tomu bývalo v&nbsp;dřívějších letech. Obecně však mi&nbsp;dávaly nemalé uspokojení vzdělávací pomůcky, jaké skýtá velké město a&nbsp;jaké se&nbsp;jinak tak snadno nenajdou.</span></p>
        <p class="chunk" data-nb-ref-number="67" data-nb-words="44" data-nb-chars="267"><span class="idea" data-nb-ref-number="67" id="idea67" data-nb-words="44" data-nb-chars="267">Když se&nbsp;dny už&nbsp;prodlužovaly, když už&nbsp;ustávala nejvlastnější městská potěšení a&nbsp;nadešly tiché týdny půstu, jednoho dne jsem se&nbsp;zeptal Preborna, proč mi&nbsp;neukázal hraběnku Taronovou, kterou tak miluje, která je&nbsp;prý krásná a&nbsp;kterou chce získat, v&nbsp;čemž mě&nbsp;žádal o&nbsp;podporu.</span></p>
        <p class="chunk" data-nb-ref-number="68" data-nb-words="103" data-nb-chars="562"><span class="idea" data-nb-ref-number="68" id="idea68" data-nb-words="103" data-nb-chars="562">„Za prvé není hraběnka,“ odpověděl mi, „ani nevím, jakého je&nbsp;stavu, její otec už&nbsp;zemřel a&nbsp;ona žije se&nbsp;svou bohatou matkou; ale tolik vím, že&nbsp;není šlechtična, což se&nbsp;mi&nbsp;velice hodí, ježto ani já&nbsp;nejsem šlechtic&nbsp;– a&nbsp;za druhé ona ani její matka tuhle zimu nezavítaly do&nbsp;města. To&nbsp;je&nbsp;důvod, proč jsem ti&nbsp;ji&nbsp;nemohl ukázat a&nbsp;pročs měl příležitost tropit si&nbsp;ze&nbsp;mě&nbsp;posměch. Ale musíš ji&nbsp;nejdřív uvidět. Všechny, o&nbsp;nichž se&nbsp;tu&nbsp;v&nbsp;téhle době říkalo, že&nbsp;jsou krasavice, všechny, které se&nbsp;velebily, všechny, které oslňovaly, nejsou nic, ba&nbsp;jsou ještě méně než nic oproti ní.“</span></p>
        <p class="chunk" data-nb-ref-number="69" data-nb-words="14" data-nb-chars="75"><span class="idea" data-nb-ref-number="69" id="idea69" data-nb-words="14" data-nb-chars="75">Odpověděl jsem mu, že&nbsp;jsem se&nbsp;neposmíval, že&nbsp;jsem to&nbsp;prostě jen chtěl říci.</span></p>
        <p class="chunk" data-nb-ref-number="70" data-nb-words="110" data-nb-chars="592"><span class="idea" data-nb-ref-number="70" id="idea70" data-nb-words="110" data-nb-chars="592">Jak se&nbsp;víc a&nbsp;víc blížilo jaro, zbrojil jsem na&nbsp;cestu. Letos jsem hodlal vyrazit dříve, protože jsem si&nbsp;předsevzal, než se&nbsp;vydám do&nbsp;hor, že&nbsp;zajdu do&nbsp;Růžového domu. S&nbsp;každým rokem byly mé&nbsp;přípravy rozsáhlejší, protože jsem rok co&nbsp;rok měl více zkušeností a&nbsp;mé záměry byly stále obsažnější. Letos jsem se&nbsp;také rozhodl, že&nbsp;si&nbsp;vezmu s&nbsp;sebou větší výbavu na&nbsp;kreslení, a&nbsp;dokonce barvy. Tak jak to&nbsp;bývá s&nbsp;každým zvykem, bylo to&nbsp;i&nbsp;se mnou. Když jsem podzim co&nbsp;podzim toužil už&nbsp;se&nbsp;vrátit do&nbsp;domácí pohody, jaro co&nbsp;jaro mi&nbsp;bylo jako tažnému ptáku, který se&nbsp;musí vrátit do&nbsp;končin, odkud na&nbsp;podzim odletěl.</span></p>
        <p class="chunk" data-nb-ref-number="71" data-nb-words="37" data-nb-chars="206"><span class="idea" data-nb-ref-number="71" id="idea71" data-nb-words="37" data-nb-chars="206">Když v&nbsp;březnu ve&nbsp;městě nastaly už&nbsp;docela příjemné dny, jaké lidi vábí do&nbsp;přírody a&nbsp;na hradby, dokončil jsem přípravy, a&nbsp;když jsem se&nbsp;jako obvykle srdečně rozžehnal s&nbsp;rodinou, jednou ráno jsem se&nbsp;vydal pryč.</span></p>
        <p class="chunk" data-nb-ref-number="72" data-nb-words="107" data-nb-chars="645"><span class="idea" data-nb-ref-number="72" id="idea72" data-nb-words="107" data-nb-chars="645">Tehdy mi&nbsp;tak jako doposud každý noční odjezd od&nbsp;nejbližších, tak jako ostatně jakákoli cesta, na&nbsp;kterou se&nbsp;člověk vydává v&nbsp;noci, byl notně proti srsti. Dostavník však tehdy do&nbsp;Horní země odjížděl až&nbsp;večer, proto jsem se&nbsp;raději vydal nájemným kočárem. Domy na&nbsp;venkově za&nbsp;městem, které patřily bohatým městským obyvatelům, doposud spaly zimním spánkem. Ještě je&nbsp;halilo obložení ze&nbsp;slámy anebo z&nbsp;prken, což bylo ve&nbsp;značném protikladu s&nbsp;jasnou oblohou a&nbsp;se skřivany, kteří už&nbsp;všude zpívali. Projížděl jsem zatím jen nížinou. Když jsem dorazil do&nbsp;oblasti kopců, vylezl jsem z&nbsp;vozu a&nbsp;pokračoval v&nbsp;cestě, tak jak jsem byl zvyklý, krátkými pěšími úseky.</span></p>
        <p class="chunk" data-nb-ref-number="73" data-nb-words="106" data-nb-chars="599"><span class="idea" data-nb-ref-number="73" id="idea73" data-nb-words="106" data-nb-chars="599">Znovu jsem si&nbsp;všude prohlížel stavby, kde jen mi&nbsp;padly do&nbsp;oka jako něco, co&nbsp;stojí za&nbsp;pohled. Jednou jsem kdesi četl, že&nbsp;člověk dochází k&nbsp;poznání věcí a&nbsp;k&nbsp;lásce vůči nim snadněji a&nbsp;zřejměji, když vidí jejich kresby a&nbsp;obrazy, než když si&nbsp;je&nbsp;sám prohlíží, protože mu&nbsp;omezenost kresby všechno shrne do&nbsp;menších a&nbsp;detailnějších rozměrů to, co&nbsp;ve&nbsp;skutečnosti vídá ve&nbsp;velkém a&nbsp;spojené s&nbsp;druhy. U&nbsp;mne se&nbsp;tenhle výrok zřejmě potvrzoval. Co&nbsp;jsem v&nbsp;Růžovém domě viděl nákresy staveb, snáze jsem stavby pak chápal, snáze jsem je&nbsp;hodnotil, a&nbsp;nechápal jsem, jak to, že&nbsp;jsem jim předtím nevěnoval takovou pozornost.</span></p>
        <p class="chunk" data-nb-ref-number="74" data-nb-words="100" data-nb-chars="580"><span class="idea" data-nb-ref-number="74" id="idea74" data-nb-words="100" data-nb-chars="580">V&nbsp;Horní zemi bylo ještě mnohem drsněji, než když jsem odjížděl z&nbsp;města. Když jsem jednou ráno dorazil k&nbsp;rohu hostitelova bukového lesa, kde se&nbsp;říčka Aliza řítí do&nbsp;Ahery, nejeden potůček ještě pokrývala ledová kůra. Když jsem uviděl Růžový dům, působil úplně jiným dojmem než tenkrát, kdy jsem ho&nbsp;zahlédl jako bílé místo v&nbsp;syté a&nbsp;temné zeleni polí a&nbsp;stromů pod dusnou a&nbsp;horkou oblohou. Na&nbsp;polích kromě zelených pruhů ozimu byly ještě hnědé hroudy holé země, stromy neměly dosud jediný pupen a&nbsp;bílá barva domu na&nbsp;mne hleděla, jako kdybych ji&nbsp;viděl na&nbsp;slabě fialkově modrém podkladě.</span></p>
        <p class="chunk" data-nb-ref-number="75" data-nb-words="97" data-nb-chars="548"><span class="idea" data-nb-ref-number="75" id="idea75" data-nb-words="97" data-nb-chars="548">Šel jsem po&nbsp;silnici poblíž Rákosce a&nbsp;dorazil posléze k&nbsp;místu, kde z&nbsp;ní vede polní pěšina vzhůru k&nbsp;Růžovému domu. Šel jsem mezi ploty a&nbsp;holými křovisky, šel jsem po&nbsp;výšině mezi poli a&nbsp;poté stanul u&nbsp;mříže domu. Jak to&nbsp;tu&nbsp;dnes bylo jiné! Stromy černými anebo hnědavými větvemi strměly holé do&nbsp;tmavomodrého povětří. Zelené tu&nbsp;byly jedině zahradní mříže. Na&nbsp;růžové keříky u&nbsp;domu spustili krásně vypracovanou pokrývku ze&nbsp;slámy. Zatáhl jsem za&nbsp;rukojeť zvonku, objevil se&nbsp;muž, který mě&nbsp;znal a&nbsp;pustil dovnitř, a&nbsp;vedl mě&nbsp;k&nbsp;pánovi, který byl zrovna v&nbsp;zahradě.</span></p>
        <p class="chunk" data-nb-ref-number="76" data-nb-words="21" data-nb-chars="111"><span class="idea" data-nb-ref-number="76" id="idea76" data-nb-words="21" data-nb-chars="111">Zastihl jsem ho&nbsp;v&nbsp;šatech jako v&nbsp;létě, jen že&nbsp;byly z&nbsp;teplejší látky. Bílé vlasy měl zase jako obvykle nepokryté.</span></p>
        <p class="chunk" data-nb-ref-number="77" data-nb-words="18" data-nb-chars="91"><span class="idea" data-nb-ref-number="77" id="idea77" data-nb-words="18" data-nb-chars="91">Připadal mi&nbsp;zase naprosto spjatý v&nbsp;jeden celek s&nbsp;okolím, tak jak se&nbsp;mi&nbsp;zdál v&nbsp;minulém létě.</span></p>
        <p class="chunk" data-nb-ref-number="78" data-nb-words="115" data-nb-chars="692"><span class="idea" data-nb-ref-number="78" id="idea78" data-nb-words="115" data-nb-chars="692">Pilně se&nbsp;vodou a&nbsp;mýdlem čistily kmeny ovocných stromů. Také jsem viděl, jak tu&nbsp;a&nbsp;tam dělníci na&nbsp;žebřících u&nbsp;stromů odřezávají odumřelé a&nbsp;přebytečné haluze. Když jsem minulé léto odcházel, můj hostitel říkal, ať&nbsp;až&nbsp;sem zase půjdu, ohlásím se&nbsp;předtím nějakou zprávou, abych ho&nbsp;zastihl doma. Nejspíš však neuvážil, že&nbsp;něco takového bude svízelné, ježto zpravidla sám nevím, jak se&nbsp;budou mé&nbsp;záměry volky nevolky asi měnit vzhledem k&nbsp;povětrnostním poměrům anebo jiným okolnostem. Žádnou zprávu jsem mu&nbsp;tedy neposlal a&nbsp;na vlastní nebezpečí ho&nbsp;překvapil. Ale přijal mě&nbsp;neméně přátelsky, ježto mě&nbsp;viděl, jak k&nbsp;němu přicházím, než jak přátelsky se&nbsp;ke&nbsp;mně choval, když jsem vloni pobýval u&nbsp;něho v&nbsp;domě.</span></p>
        <p class="chunk" data-nb-ref-number="79" data-nb-words="50" data-nb-chars="253"><span class="idea" data-nb-ref-number="79" id="idea79" data-nb-words="50" data-nb-chars="253">Řekl jsem, ať&nbsp;si&nbsp;sám sobě přičte, že&nbsp;ho&nbsp;přepadám u&nbsp;něho v&nbsp;domě v&nbsp;tak časnou roční dobu; tehdy mě&nbsp;navýsost vlídně zval, a&nbsp;já si&nbsp;nedokázal odříci, abych sem zavítal, než údolí a&nbsp;pěšiny v&nbsp;horách budou natolik volné, že&nbsp;se&nbsp;na&nbsp;nich budu moci pustit do&nbsp;práce.</span></p>
        <p class="chunk" data-nb-ref-number="80" data-nb-words="27" data-nb-chars="160"><span class="idea" data-nb-ref-number="80" id="idea80" data-nb-words="27" data-nb-chars="160">„Máme celou řadu hostinských pokojů, jak víte,“ řekl, „vidíme hosty velmi rádi a&nbsp;vy dojista nejste mezi nimi nikdo nevítaný, jak jsem vám říkal už&nbsp;minulé léto.“</span></p>
        <p class="chunk" data-nb-ref-number="81" data-nb-words="52" data-nb-chars="256"><span class="idea" data-nb-ref-number="81" id="idea81" data-nb-words="52" data-nb-chars="256">Užuž se&nbsp;chystal vést mě&nbsp;do&nbsp;domu, řekl jsem však, že&nbsp;mám dnes za&nbsp;sebou teprve tři hodiny chůze, že&nbsp;mé&nbsp;síly jsou dosud ve&nbsp;velice dobrém stavu a&nbsp;ať dovolí, abych pobyl tady s&nbsp;ním v&nbsp;zahradě. Poprosím ho&nbsp;pouze o&nbsp;jediné, aby mi&nbsp;dal donést do&nbsp;pokoje tlumok a&nbsp;hůl.</span></p>
        <p class="chunk" data-nb-ref-number="82" data-nb-words="57" data-nb-chars="307"><span class="idea" data-nb-ref-number="82" id="idea82" data-nb-words="57" data-nb-chars="307">Z&nbsp;kapsy vyňal stříbrný zvoneček, který měl pořád u&nbsp;sebe, a&nbsp;zazvonil. To&nbsp;klinkání bylo i&nbsp;venku hodně pronikavé a&nbsp;z&nbsp;domu nato vyšla děvečka a&nbsp;tu pověřil, ať&nbsp;mi&nbsp;donese do&nbsp;pokoje tlumok, který jsem si&nbsp;mezitím sundal, a&nbsp;hůl, kterou jsem jí&nbsp;podal. Dal jí&nbsp;ještě několik dalších pokynů, co&nbsp;je&nbsp;třeba v&nbsp;pokoji udělat.</span></p>
        <p class="chunk" data-nb-ref-number="83" data-nb-words="120" data-nb-chars="644"><span class="idea" data-nb-ref-number="83" id="idea83" data-nb-words="120" data-nb-chars="644">Zeptal jsem se&nbsp;na&nbsp;Gustava, a&nbsp;zeptal jsem se&nbsp;dokonce na&nbsp;starého bílého zahradníka a&nbsp;na jeho ženu. Gustav je&nbsp;zdráv, dostalo se&nbsp;mi&nbsp;odpovědi, zdokonaluje se&nbsp;na&nbsp;duchu i&nbsp;na těle. Zrovna má&nbsp;co&nbsp;dělat ve&nbsp;své pracovní jizbě, určitě bude mít velkou radost, že&nbsp;mě&nbsp;vidí. Kreslíř žije dál jako dřív a&nbsp;je pilný, a&nbsp;pokud jde o&nbsp;zahradníky, ti&nbsp;se&nbsp;už&nbsp;několik let vůbec nemění a&nbsp;jsou letos, tak jak jsem je&nbsp;viděl minulé léto. Posléze jsem se&nbsp;zeptal i&nbsp;na čeleď, na&nbsp;dělníky na&nbsp;zahradě a&nbsp;na lidi ze&nbsp;šafářova dvora. Všichni jsou na&nbsp;tom docela dobře, zněla odpověď, od&nbsp;mé&nbsp;loňské návštěvy nikdo neonemocněl a&nbsp;nikdo z&nbsp;nich ani neměl nějaký zásadní důvod k&nbsp;nespokojenosti.</span></p>
        <p class="chunk" data-nb-ref-number="84" data-nb-words="200" data-nb-chars="1095"><span class="idea" data-nb-ref-number="84" id="idea84" data-nb-words="200" data-nb-chars="1095">Když jsme chvíli vedli nepříliš zajímavou debatu, zejména o&nbsp;stavu cest, po&nbsp;nichž jsem k&nbsp;němu dorazil, a&nbsp;o&nbsp;tom, jak prospívají ozimy na&nbsp;polích, upnul se&nbsp;znovu spíše k&nbsp;práci, kterou měl před sebou, a&nbsp;já se&nbsp;na&nbsp;ni&nbsp;zaměřil také. Kdysi, když mi&nbsp;vykládal, že&nbsp;dává omývat kmeny stromů, pomyslel jsem si, že&nbsp;je&nbsp;to&nbsp;asi dost pracné. Teď jsem však viděl, že&nbsp;celá ta&nbsp;věc se&nbsp;odbývá hodně jednoduše, za&nbsp;pomoci dvojitých žebříků a&nbsp;stupátek. Kartáči na&nbsp;dlouhých násadách se&nbsp;dalo dosáhnout až&nbsp;na&nbsp;nejvyšší větve, a&nbsp;ježto lidé byli o&nbsp;účelnosti takového opatření pevně přesvědčeni a&nbsp;horlivě pracovali, celé to&nbsp;dílo se&nbsp;odbývalo tak rychle, že&nbsp;bych to&nbsp;byl vůbec netušil. A&nbsp;vskutku, když tak člověk viděl umytý a&nbsp;okartáčovaný kmen, jak se&nbsp;čistý a&nbsp;hladký tyčí k&nbsp;nebi, a&nbsp;jeho soused zatím ještě je&nbsp;celý drsný a&nbsp;špinavý, člověk měl za&nbsp;to, že&nbsp;tomu jednomu je&nbsp;určitě blaze a&nbsp;druhý je&nbsp;celý mrzutý. Vzpomněl jsem si, jak hrdě se&nbsp;vůči mně vyjádřil můj hostitel minulé léto, ať&nbsp;jen si&nbsp;prohlédnu kmen třešně, jestlipak její kůra nevypadá jak hedvábí a&nbsp;že tak bude určitě vypadat pořád víc, ježto se&nbsp;takhle o&nbsp;ni pečuje rok co&nbsp;rok.</span></p>
        <p class="chunk" data-nb-ref-number="85" data-nb-words="106" data-nb-chars="650"><span class="idea" data-nb-ref-number="85" id="idea85" data-nb-words="106" data-nb-chars="650">Když jsme po&nbsp;chvíli zašli hlouběji do&nbsp;zahrady, viděl jsem i&nbsp;jiné činnosti. Vyvazovaly se&nbsp;a&nbsp;rovnaly živé ploty, připravovalo se&nbsp;trnité chrastí dole pod nimi na&nbsp;hnízda ptákům, na&nbsp;cestách se&nbsp;opravovaly zimou napáchané škody, pod zakrslými stromy, které se&nbsp;už&nbsp;prořezaly, kypřila se&nbsp;půda a&nbsp;u&nbsp;těch slabších, u&nbsp;nichž byly tyčkové opory, dělníci zjišťovali, jestli drží, a&nbsp;jestli třeba v&nbsp;půdě neuhnily. Znovu se&nbsp;uvazovaly šňůry, které se&nbsp;uvolnily, v&nbsp;zeleninové zahradě se&nbsp;překopávaly záhony, otvírala se&nbsp;okna ve&nbsp;sklenících anebo se&nbsp;zakrývala, opravovaly se&nbsp;pumpy, leckde se&nbsp;přitloukal hřebík, a&nbsp;nakonec se&nbsp;tu&nbsp;a&nbsp;tam čistila a&nbsp;upevňovala nějaká ta&nbsp;ptačí budka.</span></p>
        <p class="chunk" data-nb-ref-number="86" data-nb-words="113" data-nb-chars="658"><span class="idea" data-nb-ref-number="86" id="idea86" data-nb-words="113" data-nb-chars="658">Rozloučil jsem se&nbsp;se&nbsp;svým hostitelem, ježto byl notně zaneprázdněn řízením prací, a&nbsp;prošel se&nbsp;sám zahradou, po&nbsp;těch částech, do&nbsp;nichž jsem se&nbsp;chtěl podívat. Ptáků už&nbsp;tu&nbsp;bylo hodně, prosmýkávali se&nbsp;mezi bezlistými větvemi na&nbsp;stromech a&nbsp;tu a&nbsp;tam už&nbsp;se&nbsp;ozval nějaký ten tón anebo cvrlikání. Zvláště mile a&nbsp;jasně sem zazníval zpěv skřivanů vzlétajících z&nbsp;polí, co&nbsp;obklopovala zahradu. Zařízení ke&nbsp;krmení a&nbsp;napájení ptáků byla lépe vidět, protože stromy a&nbsp;křoviska ještě neměla listí a&nbsp;také jsem se&nbsp;po&nbsp;nich více díval, než když jsem sem zavítal předtím, ježto teď jsem o&nbsp;nich už&nbsp;věděl. Viděl jsem několik mříží na&nbsp;vyvazování výhonků, o&nbsp;nichž mi&nbsp;vyprávěl hostitel.</span></p>
        <p class="chunk" data-nb-ref-number="87" data-nb-words="21" data-nb-chars="115"><span class="idea" data-nb-ref-number="87" id="idea87" data-nb-words="21" data-nb-chars="115">Prohlížel jsem si&nbsp;i&nbsp;větve. Pupeny listí a&nbsp;květů už&nbsp;byly hodně nalité a&nbsp;vyčkávaly, až&nbsp;nadejde čas, kdy se&nbsp;rozpuknou.</span></p>
        <p class="chunk" data-nb-ref-number="88" data-nb-words="117" data-nb-chars="652"><span class="idea" data-nb-ref-number="88" id="idea88" data-nb-words="117" data-nb-chars="652">Vystoupal jsem až&nbsp;nahoru k&nbsp;velké třešni a&nbsp;díval se&nbsp;přes zahradu, přes dům na&nbsp;hory. Nade vším se&nbsp;rozlévalo dokonale jasné, tmavě modré povětří. Tenhle krásný den, jakých v&nbsp;tak časnou roční dobu bývá ještě dost málo, podnítil také mého hostitele, aby se&nbsp;v&nbsp;zahradě pustil do&nbsp;tolika prací. Na&nbsp;tom jasném povětří země spočívala ještě povážlivě pustá. Chtěl jsem přejít i&nbsp;k&nbsp;odpočinku v&nbsp;polích; ovšem cesta, která možná ráno ještě byla zamrzlá, teď celá změkla a&nbsp;do hloubky provlhla, takže chodit po&nbsp;ní&nbsp;by&nbsp;bylo notně nepříjemné a&nbsp;člověk by&nbsp;se&nbsp;pěkně zašpinil. Chvíli jsem se&nbsp;díval na&nbsp;tmavé ozimy a&nbsp;na holé hroudy na&nbsp;polích vedle nich a&nbsp;pak jsem sešel zas dolů.</span></p>
        <p class="chunk" data-nb-ref-number="89" data-nb-words="73" data-nb-chars="463"><span class="idea" data-nb-ref-number="89" id="idea89" data-nb-words="73" data-nb-chars="463">Došel jsem k&nbsp;zahradníkům. Nepřipadalo mi, že&nbsp;by&nbsp;se&nbsp;byli vůbec nezměnili, jak říkal můj hostitel. Zahradník jako kdyby ještě více zbělel. Jeho vlasy se&nbsp;už&nbsp;nijak neodlišovaly od&nbsp;plátěných šatů. Žena však byla nezměněna. Dojista pocházela z&nbsp;nějaké rodiny milující čistotu, protože domek udržovala výsostně úhledný a&nbsp;starocha si&nbsp;oblékala do&nbsp;hezoučkých šatů bez jediné skvrny. Působil na&nbsp;mne stejným dojmem jako v&nbsp;minulém roce, jako kdyby se&nbsp;obíral něčím docela jiným.</span></p>
        <p class="chunk" data-nb-ref-number="90" data-nb-words="21" data-nb-chars="112"><span class="idea" data-nb-ref-number="90" id="idea90" data-nb-words="21" data-nb-chars="112">Když jsem šel od&nbsp;skleníku k&nbsp;prostranství na&nbsp;krmení, potkal mě&nbsp;Gustav. S&nbsp;hlaholem se&nbsp;ke&nbsp;mně rozeběhl a&nbsp;uvítal mě.</span></p>
        <p class="chunk" data-nb-ref-number="91" data-nb-words="106" data-nb-chars="648"><span class="idea" data-nb-ref-number="91" id="idea91" data-nb-words="106" data-nb-chars="648">Chlapec se&nbsp;za&nbsp;tu&nbsp;krátkou dobu hodně změnil. Stál tu&nbsp;teď vedle mne navýsost sličný, a&nbsp;oproti drsnosti přírody, která doposud nevyhnala jediný list, jedinou trávu, jediný stvol, jediný květ, jen přiměřeně roční době předváděla pouhé hnědé hroudy, hnědé kmeny a&nbsp;holé větve, byl jen ještě sličnější, tak jako jsem často při kreslení postřehl, že&nbsp;třeba oči zvířat na&nbsp;rozježené hlavě vypadají ještě zářivější a&nbsp;že jemné dětské obličejíky, pokud je&nbsp;obklopuje kožešina, zdají se&nbsp;ještě jemnější. Na&nbsp;lících mu&nbsp;spočíval jemný ruměnec, čelo vroubily hojné hnědé vlasy a&nbsp;ty velké černé oči byly jak dívčí. I&nbsp;když byl nadmíru veselý, tkvělo v&nbsp;nich cosi tklivého.</span></p>
        <p class="chunk" data-nb-ref-number="92" data-nb-words="69" data-nb-chars="360"><span class="idea" data-nb-ref-number="92" id="idea92" data-nb-words="69" data-nb-chars="360">Šli jsme k&nbsp;prostranství, na&nbsp;němž se&nbsp;pilně činil jeho pěstoun. Cestou jsem mu&nbsp;vyprávěl o&nbsp;své rodině; o&nbsp;matce, o&nbsp;otci a&nbsp;o&nbsp;půvabné sestře. Také jsem mu&nbsp;vyprávěl o&nbsp;městě, jak se&nbsp;tam žije, jaké skýtá radovánky, jaké nepříjemnosti skrývá a&nbsp;jak v&nbsp;něm trávím čas. Gustav mi&nbsp;řekl, že&nbsp;se&nbsp;teď zabral do&nbsp;přírodozpytu, že&nbsp;mu&nbsp;otec předvádí pokusy a&nbsp;že ho&nbsp;ta&nbsp;věc velice baví.</span></p>
        <p class="chunk" data-nb-ref-number="93" data-nb-words="26" data-nb-chars="148"><span class="idea" data-nb-ref-number="93" id="idea93" data-nb-words="26" data-nb-chars="148">Chvíli jsme pobyli u&nbsp;pěstouna, Gustav mi&nbsp;leccos předvedl a&nbsp;upozorňoval mě&nbsp;tu&nbsp;na&nbsp;jednu, tu&nbsp;na&nbsp;druhou změnu, která se&nbsp;udála od&nbsp;mého dřívějšího pobytu.</span></p>
        <p class="chunk" data-nb-ref-number="94" data-nb-words="5" data-nb-chars="31"><span class="idea" data-nb-ref-number="94" id="idea94" data-nb-words="5" data-nb-chars="31">Poledne nás shromáždilo v&nbsp;domě.</span></p>
        <p class="chunk" data-nb-ref-number="95" data-nb-words="61" data-nb-chars="350"><span class="idea" data-nb-ref-number="95" id="idea95" data-nb-words="61" data-nb-chars="350">Když se&nbsp;objevilo jídlo a&nbsp;já seděl naproti starému hostiteli, najednou mě&nbsp;napadlo, jaké má&nbsp;ten člověk krásné zuby. Velmi husté, bílé, drobné a&nbsp;s&nbsp;povlakem jemné skloviny tkvěly mu&nbsp;v&nbsp;ústech, a&nbsp;jediný nechyběl. Líce tím, jak pobýval hodně na&nbsp;širém povětří, byly hezky a&nbsp;zdravě ruměné, jen se&nbsp;mi&nbsp;zdálo, že&nbsp;vlasy má&nbsp;teď stejně jako zahradník ještě bělejší.</span></p>
        <p class="chunk" data-nb-ref-number="96" data-nb-words="20" data-nb-chars="116"><span class="idea" data-nb-ref-number="96" id="idea96" data-nb-words="20" data-nb-chars="116">Když jsme dojedli, odešel jsem na&nbsp;chvilku do&nbsp;svého pokoje. Byl zchystán velmi útulně a&nbsp;v&nbsp;kamnech hořel hřejivý oheň.</span></p>
        <p class="chunk" data-nb-ref-number="97" data-nb-words="96" data-nb-chars="578"><span class="idea" data-nb-ref-number="97" id="idea97" data-nb-words="96" data-nb-chars="578">Odpoledne jsme šli do&nbsp;truhlárny. Velice vesele mě&nbsp;uvítal Eustach, poodešel ze&nbsp;svého místa a&nbsp;já opětoval jeho pozdravy co&nbsp;nejsrdečněji. I&nbsp;ostatní dělníci dali najevo, že&nbsp;mě&nbsp;pořád ještě znají. Nejdřív jsem si&nbsp;všechno prohlédl jen letmo a&nbsp;obecně. Krásný stůl nesmírně pokročil; ale ještě zdaleka nebyl hotov. Získalo se&nbsp;pár nových věcí. Ukázali mi&nbsp;je&nbsp;a&nbsp;upozornili mě, co&nbsp;z&nbsp;nich tak asi bude. Opět se&nbsp;vypracovaly plány i&nbsp;na samostatná díla a&nbsp;stručně mi&nbsp;objasnili základní představy. Poprosil jsem Eustacha, ať&nbsp;dovolí, abych za&nbsp;ním za&nbsp;svého pobytu párkrát zašel. Velmi rád souhlasil.</span></p>
        <p class="chunk" data-nb-ref-number="98" data-nb-words="216" data-nb-chars="1253"><span class="idea" data-nb-ref-number="98" id="idea98" data-nb-words="216" data-nb-chars="1253">Po&nbsp;téhle návštěvě jsme vzdor hodně špatným cestám pokračovali v&nbsp;procházce. Když jsem mluvil o&nbsp;tom, že&nbsp;jsem už&nbsp;v&nbsp;zahradě postřehl ptáky, řekl můj hostitel: „Kdybyste pobyl u&nbsp;nás déle, poznal byste celý život těchhle tvorů. Ti, co&nbsp;tu&nbsp;zůstali, začínají se&nbsp;už&nbsp;rozjařovat, ti, co&nbsp;odletěli, už&nbsp;se&nbsp;zvolna vracejí a&nbsp;vítají se&nbsp;s&nbsp;křikem. Derou se&nbsp;jako diví ke&nbsp;stolu a&nbsp;mají notně naspěch, dokud se&nbsp;nezbaví obav o&nbsp;potravu, jaké zakusili v&nbsp;cizích krajích; tam totiž jen obtížně nacházejí nějakého chlebodárce, který jim stravu poskytne. Od&nbsp;nynějška budou vřelejší a&nbsp;vřelejší a&nbsp;den ode dne budou krásněji zpívat. Pak propukne ve&nbsp;větvích mazlení a&nbsp;budou se&nbsp;honit. A&nbsp;nadejde péče o&nbsp;domácí krb. Budou se&nbsp;starat o&nbsp;budoucnost a&nbsp;vláčet se&nbsp;s&nbsp;potřeštěnými hadříky na&nbsp;hnízda. Dám jim pak nastříhat všelijaké niti, těmi ovšem vždycky zavděk nevezmou, leckdy zahlédnu toho a&nbsp;onoho, jak se&nbsp;tahá s&nbsp;nějakým zabláceným stéblem. A&nbsp;nadejde čas k&nbsp;práci jako u&nbsp;nás v&nbsp;mužných letech. To&nbsp;i&nbsp;lehkověrní ptáci zvážní, bez ustání pracují na&nbsp;tom, aby nakrmili potomky, vychovali je&nbsp;a&nbsp;vzdělali, tak aby z&nbsp;nich bylo něco kloudného, zvláště aby obstáli při nadcházející velké cestě. K&nbsp;podzimu jim pak nastane doba volnější. To&nbsp;budou mít jakoby pozdní léto a&nbsp;budou si&nbsp;nějaký čas hrát, než odletí.“</span></p>
        <p class="chunk" data-nb-ref-number="99" data-nb-words="50" data-nb-chars="290"><span class="idea" data-nb-ref-number="99" id="idea99" data-nb-words="50" data-nb-chars="290">Když jsme se&nbsp;vrátili z&nbsp;procházky a&nbsp;nastal večer, sešli jsme se&nbsp;v&nbsp;jídelně u&nbsp;krbu, kde hořel veselý oheň. I&nbsp;Eustacha přivedli, a&nbsp;musel přijít bílý zahradník a&nbsp;říci, jaké pokroky udělaly rostliny v&nbsp;zimních záhonech a&nbsp;ve sklenících. Hospodyně Kateřina tu&nbsp;a&nbsp;tam postavila na&nbsp;stolek teplé nápoje.</span></p>
        <p class="chunk" data-nb-ref-number="100" data-nb-words="77" data-nb-chars="421"><span class="idea" data-nb-ref-number="100" id="idea100" data-nb-words="77" data-nb-chars="421">Druhý den ráno jsem zašel za&nbsp;hostitelem do&nbsp;místnosti s&nbsp;krmivem a&nbsp;díval jsem se. Vyňal vždycky z&nbsp;přihrádky příslušné krmivo, otevřel okna a&nbsp;vysypal potravu na&nbsp;prkénka. Stál u&nbsp;okna a&nbsp;já u&nbsp;něho. Vzdor tomu ptáci přilétali obloukem anebo rovnou k&nbsp;oknům. Jeho se&nbsp;nebáli, protože ho&nbsp;znali jako toho, kdo jim sypá krmení, a&nbsp;mne také ne, protože jsem stál u&nbsp;něho. Drali se&nbsp;dopředu, zobali, štěbetali, a&nbsp;dokonce se&nbsp;tu&nbsp;a&nbsp;tam prali.</span></p>
        <p class="chunk" data-nb-ref-number="101" data-nb-words="62" data-nb-chars="343"><span class="idea" data-nb-ref-number="101" id="idea101" data-nb-words="62" data-nb-chars="343">„Pozdě na&nbsp;jaře i&nbsp;v&nbsp;létě dokonce velmi rád samičkám ještě dobrého přidám,“ řekl, „protože mezi nimi může leckdy být i&nbsp;nějaká matka v&nbsp;tísni. Ti, co&nbsp;žerou tak hltavě a&nbsp;zároveň vystrašeně, jsou cizí. Ti&nbsp;by&nbsp;se&nbsp;nikdy nepřiblížili k&nbsp;člověku, pokud by&nbsp;je&nbsp;k&nbsp;tomu nenutil krutý hlad. Viděl jsem v&nbsp;tuhé zimě na&nbsp;těchhle prkénkách i&nbsp;ty nejvzácnější ptáky.“</span></p>
        <p class="chunk" data-nb-ref-number="102" data-nb-words="11" data-nb-chars="59"><span class="idea" data-nb-ref-number="102" id="idea102" data-nb-words="11" data-nb-chars="59">Když bylo po&nbsp;krmení a&nbsp;hosté už&nbsp;sem nezalétali, zavřel okna.</span></p>
        <p class="chunk" data-nb-ref-number="103" data-nb-words="112" data-nb-chars="630"><span class="idea" data-nb-ref-number="103" id="idea103" data-nb-words="112" data-nb-chars="630">Odtud jsem vyšel nahoru na&nbsp;půdu, protože hostitel říkal, že&nbsp;se&nbsp;teď bude sypat krmení i&nbsp;zajícům za&nbsp;plotem a&nbsp;že je&nbsp;bude z&nbsp;půdy vidět. Nemají než těch něco málo ozimů a&nbsp;podrostu, a&nbsp;tak se&nbsp;jim musí ještě vypomoci. Když děvečka rozsypala listí a&nbsp;odešla, už&nbsp;se&nbsp;přihnali zajíci. Připevnil jsem si&nbsp;dalekohled na&nbsp;jeden trámek a&nbsp;bylo legrační dívat se, jak mě&nbsp;Gustav upozornil, když obrovitý zajíc dřepěl v&nbsp;ohnisku dalekohledu, vystrašeným pohledem se&nbsp;díval na&nbsp;podezřelý pokrm a&nbsp;rychle pohyboval pysky, jako kdyby už&nbsp;žral. Když jsem se&nbsp;vynadíval i&nbsp;na tohle, sešel jsem zas dolů a&nbsp;vydal se&nbsp;s&nbsp;Gustavem do&nbsp;pokoje, kde byly věci na&nbsp;přírodozpyt.</span></p>
        <p class="chunk" data-nb-ref-number="104" data-nb-words="55" data-nb-chars="334"><span class="idea" data-nb-ref-number="104" id="idea104" data-nb-words="55" data-nb-chars="334">Teď se&nbsp;měla pojíst nejdříve snídaně. To&nbsp;se&nbsp;v&nbsp;zimě odbývalo vždy v&nbsp;místnosti s&nbsp;přírodovědnými přístroji, protože se&nbsp;nikomu nechtělo scházet jen kvůli snídani do&nbsp;jídelny, kdyžtě se&nbsp;část dopoledne pobývalo v&nbsp;Gustavových pokojích, a&nbsp;ježto se&nbsp;tou dobou v&nbsp;jiných jizbách v&nbsp;starochově bytě, v&nbsp;pracovně a&nbsp;v&nbsp;ložnici, zrovna uklízelo a&nbsp;větralo.</span></p>
        <p class="chunk" data-nb-ref-number="105" data-nb-words="43" data-nb-chars="249"><span class="idea" data-nb-ref-number="105" id="idea105" data-nb-words="43" data-nb-chars="249">Můj hostitel už&nbsp;mne a&nbsp;Gustava čekal; předtím se&nbsp;s&nbsp;námi na&nbsp;půdu nevydal. Jizba byla příjemně vyhřátá a&nbsp;poblíž kamen stál stůl, prostřený k&nbsp;příjemné snídani, se&nbsp;všemi nádobami a&nbsp;příbory. Byl na&nbsp;volném místě, kolem něho se&nbsp;vršily nástroje zmíněné vědy.</span></p>
        <p class="chunk" data-nb-ref-number="106" data-nb-words="93" data-nb-chars="526"><span class="idea" data-nb-ref-number="106" id="idea106" data-nb-words="93" data-nb-chars="526">Jak jsme tu&nbsp;tak seděli po&nbsp;snídani, v&nbsp;pokoji se&nbsp;rozlévalo útěšné teplo, odrazem ranního slunce, které zasahovalo okna hodně kose, zářila a&nbsp;blyštěla se&nbsp;mosaz, sklo a&nbsp;dřevo rozličných nástrojů, řekl jsem starému hostiteli: „Je to&nbsp;zvláštní, když jsem z&nbsp;vaší usedlosti přijel do&nbsp;města do&nbsp;jeho hemžení, měl jsem v&nbsp;paměti vaši zdejší existen­ci jako nějakou pohádku, a&nbsp;teď, když tu&nbsp;jsem a&nbsp;vidím před sebou ten klid všude, je&nbsp;pro mě&nbsp;zase skutečná tahle existence a&nbsp;pohádkou život ve&nbsp;městě. Velké je&nbsp;pro mě&nbsp;malé, malé je&nbsp;pro mě&nbsp;velké.“</span></p>
        <p class="chunk" data-nb-ref-number="107" data-nb-words="100" data-nb-chars="570"><span class="idea" data-nb-ref-number="107" id="idea107" data-nb-words="100" data-nb-chars="570">„Asi obojí a&nbsp;všechno to&nbsp;patří do&nbsp;celku, aby život byl úplný a&nbsp;šťastný,“ odpověděl. „Protože lidé chtějí a&nbsp;chválí jen jediné, protože aby se&nbsp;nasytili, střemhlav se&nbsp;noří do&nbsp;jednostranností, a&nbsp;jsou pak nešťastní. Kdybychom tak měli řád v&nbsp;sobě, radovali bychom se&nbsp;daleko více z&nbsp;věcí na&nbsp;této zemi. Ale pokud je&nbsp;v&nbsp;nás přemíra tužeb a&nbsp;lačnění, nasloucháme pořád jen jim a&nbsp;nejsme s&nbsp;to chápat nevinnost věcí vně nás. Žel považujeme je&nbsp;za&nbsp;důležité, pouze když jsou objekty našich náruživostí, a&nbsp;za nedůležité, nemají-li k&nbsp;těmto vášním žádný vztah; a&nbsp;ono to&nbsp;často může být naopak.“</span></p>
        <p class="chunk" data-nb-ref-number="108" data-nb-words="28" data-nb-chars="160"><span class="idea" data-nb-ref-number="108" id="idea108" data-nb-words="28" data-nb-chars="160">Tenhle jeho výrok jsem tehdy ještě tak docela přesně nechápal, byl jsem ještě příliš mladý a&nbsp;zhusta jsem slyšel mluvit jen své vlastní nitro, ne&nbsp;věci kolem nás.</span></p>
        <p class="chunk" data-nb-ref-number="109" data-nb-words="42" data-nb-chars="243"><span class="idea" data-nb-ref-number="109" id="idea109" data-nb-words="42" data-nb-chars="243">K&nbsp;polednímu dorazilo to&nbsp;mé&nbsp;zavazadlo, které jsem si&nbsp;objednal do&nbsp;Růžového domu. Vybalil jsem je&nbsp;a&nbsp;Gustavovi, který za&nbsp;mnou zašel, ukázal jsem kdekterou knihu, kresbu a&nbsp;další věci, které byly v&nbsp;zavazadle, a&nbsp;zařizoval jsem se&nbsp;v&nbsp;pokoji po&nbsp;domácku.</span></p>
        <p class="chunk" data-nb-ref-number="110" data-nb-words="4" data-nb-chars="25"><span class="idea" data-nb-ref-number="110" id="idea110" data-nb-words="4" data-nb-chars="25">Tak uplynulo několik dnů.</span></p>
        <p class="chunk" data-nb-ref-number="111" data-nb-words="64" data-nb-chars="378"><span class="idea" data-nb-ref-number="111" id="idea111" data-nb-words="64" data-nb-chars="378">V&nbsp;tomto domě byli všichni nezávislí a&nbsp;mohli se&nbsp;věnovat jen svým cílům. Pouze společným uspořádáním domu byl člověk do&nbsp;jisté míry spojen s&nbsp;ostatními ve&nbsp;společenství. I&nbsp;Gustav si&nbsp;vedl zřejmě docela svobodně. Zákon, který upravoval jeho činnosti, byl jednou provždy dán, byl velice prostý, mladík ho&nbsp;přijal za&nbsp;svůj, musel ho&nbsp;vzít za&nbsp;svůj, protože byl rozumný, a&nbsp;tak podle něho žil.</span></p>
        <p class="chunk" data-nb-ref-number="112" data-nb-words="331" data-nb-chars="1931"><span class="idea" data-nb-ref-number="112" id="idea112" data-nb-words="331" data-nb-chars="1931">Gustav mě&nbsp;velmi prosil, ať&nbsp;jsem jednou u&nbsp;toho, až&nbsp;se&nbsp;bude vzdělávat v&nbsp;přírodozpytu. Řekl jsem to&nbsp;svému hostiteli a&nbsp;on proti tomu nic neměl. A&nbsp;tak jsem u&nbsp;Gustavova vzdělávání byl ne&nbsp;jednou, ale víckrát. Můj starý hostitel seděl v&nbsp;lenošce a&nbsp;vykládal. Popsal ten nebo onen jev, navýsost názorně ho&nbsp;vylíčil, pokud to&nbsp;bylo lze, předvedl ho&nbsp;na&nbsp;exponátech své sbírky, anebo tam kde to&nbsp;možné nebylo, pokusil se&nbsp;ho&nbsp;znázornit kresbou anebo nějakým vyobrazením. Pak líčil, jak lidé dospěli k&nbsp;tomu, že&nbsp;znají ten jev. Když líčení dokončil, postupoval stejně u&nbsp;dalšího, příbuzného jevu. A&nbsp;když takto popsal celý okruh jevů, které patřily k&nbsp;sobě, a&nbsp;ten kruh se&nbsp;mu&nbsp;zdál dostačující, vyzdvihl to, co&nbsp;je&nbsp;u&nbsp;všech takových jevů stejného rodu, a&nbsp;vyložil tu&nbsp;jev základní čili zákon. U&nbsp;tohoto vyučování se&nbsp;nevycházelo z&nbsp;nějaké určité knihy, ale Gustav to, co&nbsp;se&nbsp;mu&nbsp;vykládalo, posléze zpaměti sepsal, staroch mu&nbsp;to&nbsp;pak v&nbsp;jeho přítomnosti opravil, a&nbsp;tak se&nbsp;chlapci dostalo nejenom jakési příručky přírodovědy, ale učil se&nbsp;rovnou látce i&nbsp;tím, jak se&nbsp;psala a&nbsp;opravovala. To&nbsp;co&nbsp;si&nbsp;Gustav osvojil, časem se&nbsp;promrskávalo v&nbsp;téměř přátelských debatách. Jazyk, kterým se&nbsp;vyučování vedlo, byl vždy tak jednoduchý a&nbsp;jasný, až&nbsp;mi&nbsp;připadalo, že&nbsp;těm věcem porozumí snad i&nbsp;dítě. Teprve teď mě&nbsp;napadalo, jak nepatřičně si&nbsp;stran téhle vědy počínají leckteří učitelé ve&nbsp;městě, když ji&nbsp;takříkajíc odívají do&nbsp;jakési vědecké hantýrky, jaké žák nerozumí, a&nbsp;kterou tak propojují s&nbsp;matematikou, že&nbsp;dohromady nejsou ani jedno, ani druhé a&nbsp;celek už&nbsp;nevykládají vůbec. Viděl jsem, že&nbsp;Gustav počty uplatňoval i&nbsp;u&nbsp;přírodozpytu, ovšem tam, kde tak činil, viděl jsem, že&nbsp;to&nbsp;dělá vždy znale a&nbsp;zřejmě a&nbsp;že počítání zhola nepovažuje za&nbsp;nic dominantního, nýbrž vždy za&nbsp;služebný prvek přírody. Usuzoval jsem podle svých dřívějších prací, že&nbsp;i&nbsp;v&nbsp;tomhle oboru se&nbsp;mu&nbsp;dojista dostalo důkladného vzdělání. Jednou jsem se&nbsp;ho&nbsp;na&nbsp;to&nbsp;zeptal a&nbsp;dozvěděl jsem se, že&nbsp;i&nbsp;tady mu&nbsp;byl učitelem jeho pěstoun.</span></p>
        <p class="chunk" data-nb-ref-number="113" data-nb-words="136" data-nb-chars="866"><span class="idea" data-nb-ref-number="113" id="idea113" data-nb-words="136" data-nb-chars="866">Zašel jsem později i&nbsp;na vyučování zeměpisu. Tady jsem si&nbsp;všiml, že&nbsp;se&nbsp;používají kreslené mapy, které všechny byly v&nbsp;témž měřítku, takže Rusko se&nbsp;představovalo na&nbsp;kromobyčejně velké mapě, kdežto Švýcarsko na&nbsp;mapě velice malé. Účel tohoto opatření jsem pochopil, šlo o&nbsp;to, aby se&nbsp;značné mladistvé obrazotvornosti natrvalo vtiskla představa o&nbsp;velikostních poměrech. Při té&nbsp;příležitosti jsem si&nbsp;vzpomněl na&nbsp;jednu malichernou sázku, kterou jsme jako děti uzavřeli, o&nbsp;tom, jestli Filadelfie leží téměř tak na&nbsp;jihu jako Řím, na&nbsp;což většina se&nbsp;smíchem odpověděla záporně. Mapa, kterou přinesli, ukázala, že&nbsp;leží jižněji než Neapol. Obecně říkali tehdy i&nbsp;dospělí, kteří byli u&nbsp;toho, že&nbsp;u&nbsp;dětí tenhle omyl určitě způsobily prostorové poměry, v&nbsp;jakých se&nbsp;obvykle kreslí naše mapy. Ty, které používal Gustav, zhotovil kreslíř v&nbsp;truhlárně podle map v&nbsp;našich takřečených atlasech.</span></p>
        <p class="chunk" data-nb-ref-number="114" data-nb-words="286" data-nb-chars="1663"><span class="idea" data-nb-ref-number="114" id="idea114" data-nb-words="286" data-nb-chars="1663">Zeptal jsem se&nbsp;svého hostitele, jestli se&nbsp;Gustav učí i&nbsp;dějepis, na&nbsp;což opáčil: „Velice často se&nbsp;u&nbsp;mladých žáků k&nbsp;zeměpisu přibírají i&nbsp;dějiny; mám ale za&nbsp;to, že&nbsp;takový postup není správný. Pokud v&nbsp;zeměpise nemáme před očima pouze dějinné členění zeměkoule a&nbsp;jednotlivých zemí, což považuji také za&nbsp;chybu, nýbrž pokud vidíme planetu jako cosi trvale zformovaného, kde se&nbsp;právě vlivem této zformovanosti utvořily rozličné národy, pak je&nbsp;země přírodní objekt a&nbsp;zeměpis valnou většinou součást přírodní vědy. Přírodní vědy jsou však pro nás mnohem hmatatelnější než vědy o&nbsp;člověku, mám-li proti sobě postavit přírodu a&nbsp;člověka, protože objekty přírody lze z&nbsp;ní jaksi vyjmout a&nbsp;pozorovat je, objekty lidí však nám jsou z&nbsp;našeho dopuštění zahaleny. Člověk by&nbsp;měl za&nbsp;to, že&nbsp;by&nbsp;to&nbsp;mělo být právě naopak, že&nbsp;by&nbsp;člověk měl sama sebe znát lépe než cokoli cizího, leckdo si&nbsp;to&nbsp;myslí také, ale není to&nbsp;tak. Skutečnosti lidí, ba&nbsp;skutečnosti našeho vlastního nitra se&nbsp;nám, jak jsem už&nbsp;jednou říkal, vášní a&nbsp;sobectvím skrývají anebo přinejmenším zastírají. Copak si&nbsp;drtivá většina nemyslí, že&nbsp;člověk je&nbsp;korunou stvoření, že&nbsp;je&nbsp;lepší než všechno, i&nbsp;to, co&nbsp;je&nbsp;neprobádané? A&nbsp;nedomnívají se&nbsp;ti, kdo nedokážou vykročit ze&nbsp;svého vlastního Já, že&nbsp;vesmír je&nbsp;pouhým jevištěm tohoto Já, počítaje v&nbsp;to i&nbsp;bezpočet světů v&nbsp;prostoru věčnosti? A&nbsp;přesto je&nbsp;to&nbsp;možná docela jinak. Myslím si&nbsp;proto, že&nbsp;Gustav, teprve až&nbsp;se&nbsp;vzdělá v&nbsp;přírodních vědách, měl by&nbsp;přejít k&nbsp;vědám o&nbsp;člověku a&nbsp;že by&nbsp;se&nbsp;jimi měl zabývat přibližně v&nbsp;tomto pořadí: tělověda, nauka o&nbsp;duši, logika, právní učení, historie. Poté by&nbsp;si&nbsp;mohl přečíst něco z&nbsp;knih o&nbsp;takzvané filozofii, pak už&nbsp;se&nbsp;ale bude muset vydat do&nbsp;života sám.“</span></p>
        <p class="chunk" data-nb-ref-number="115" data-nb-words="29" data-nb-chars="200"><span class="idea" data-nb-ref-number="115" id="idea115" data-nb-words="29" data-nb-chars="200">Ke&nbsp;Gustavovu vzdělávání se&nbsp;stanovily jisté hodiny, ty&nbsp;staroch nikdy nezmeškal, jiné hodiny byly určeny na&nbsp;samostatnou činnost, ty&nbsp;zase svědomitě dodržoval Gustav. Zbylý čas se&nbsp;ponechával volné zábavě.</span></p>
        <p class="chunk" data-nb-ref-number="116" data-nb-words="295" data-nb-chars="1707"><span class="idea" data-nb-ref-number="116" id="idea116" data-nb-words="295" data-nb-chars="1707">V&nbsp;takovou dobu bývali jsme leckdy v&nbsp;čítárně. I&nbsp;můj hostitel sem často chodil a&nbsp;příležitostně i&nbsp;Eustach anebo jeden a&nbsp;druhý dělník. Gustavovi knihy, které mohl číst, vybíral vždy jeho učitel. Pilně ten výběr využíval a&nbsp;nikdy jsem neviděl, že&nbsp;by&nbsp;byl sáhl po&nbsp;jiných. Eustach a&nbsp;ostatní si&nbsp;mohli vybírat podle sebe a&nbsp;pochopitelně i&nbsp;já. Když jsem v&nbsp;tomhle domě byl poprvé, vyslovil jsem výtku, že&nbsp;místnost s&nbsp;knihami je&nbsp;oddělena od&nbsp;čítárny, to&nbsp;mi&nbsp;připadalo jako zacházka, jako rozvláčnost. Jak jsem však teď už&nbsp;byl u&nbsp;svého hostitele déle, uznal jsem, že&nbsp;tenhle názor je&nbsp;mylný. Tím, že&nbsp;se&nbsp;v&nbsp;knihovně nic nedělo, než že&nbsp;tam knihy prostě jen byly, místnost tím jaksi došla zasvěcení, knihy získaly na&nbsp;důležitosti a&nbsp;na důstojnosti, ten pokoj je&nbsp;jejich svatostánek a&nbsp;ve svatostánku se&nbsp;nepracuje. To&nbsp;zařízení je&nbsp;také holdem duchu, který je&nbsp;tak rozmanitě obsažen v&nbsp;těch tištěných a&nbsp;psaných papírech a&nbsp;pergamenových listech. V&nbsp;čítárně se&nbsp;ovšem pak prostředkuje skutečné a&nbsp;přívětivé používání tohoto ducha a&nbsp;jeho vznešenost se&nbsp;saje do&nbsp;naší bezprostřední a&nbsp;pozemské potřeby. Místnost je&nbsp;na&nbsp;čtení i&nbsp;veskrze příjemná. Svítí do&nbsp;ní&nbsp;přátelské slunce, jsou tu&nbsp;zelené závěsy, jsou tu&nbsp;vábivá sedátka a&nbsp;potřebné zařízení, aby tu&nbsp;člověk mohl číst a&nbsp;psát. I&nbsp;to, že&nbsp;se&nbsp;každá kniha po&nbsp;tom přechodném použití musí znovu odnést do&nbsp;knihovny na&nbsp;své místo, připadalo mi&nbsp;teď vhodné; tak se&nbsp;prostředkuje duch řádu a&nbsp;čistoty a&nbsp;je právě u&nbsp;knih něčím jako tělem vědy, systémem. Když jsem se&nbsp;teď upamatovával na&nbsp;knihovny, které jsem už&nbsp;viděl, kde byly žebříky, stoly, židle, lavice a&nbsp;na všech něco leželo, ať&nbsp;už&nbsp;knihy, písemnosti, psací náčiní, anebo i&nbsp;věci na&nbsp;zametání, připadaly mi&nbsp;takové síně na&nbsp;knihy jako chrámy, v&nbsp;nichž se&nbsp;hospodaří s&nbsp;veteší.</span></p>
        <p class="chunk" data-nb-ref-number="117" data-nb-words="322" data-nb-chars="1904"><span class="idea" data-nb-ref-number="117" id="idea117" data-nb-words="322" data-nb-chars="1904">Často jsem také chodil za&nbsp;Eustachem do&nbsp;truhlárny. V&nbsp;jednom z&nbsp;prvních hodně jasných dnů jsem si&nbsp;s&nbsp;jeho dovolením odnesl z&nbsp;truhlárny všechny kresby a&nbsp;ještě jednou jsem si&nbsp;je&nbsp;v&nbsp;naprosté pohodě a&nbsp;podrobně prohlédl. Ani jsem nemohl uvěřit, jak velice mně prospělo, že&nbsp;jsem se&nbsp;minulou zimu pocvičoval v&nbsp;kreslení. Teď jsem leccos, s&nbsp;čím jsem se&nbsp;setkal, chápal lépe než v&nbsp;létě a&nbsp;většina těch věcí se&nbsp;mi&nbsp;i&nbsp;víc líbila. Řekl jsem mu&nbsp;leccos o&nbsp;svých kresbách, zejména o&nbsp;kresbách rostlin, kterých jsem tentokrát dost velký počet přivezl v&nbsp;zavazadle. Když jsem tu&nbsp;byl poprvé, nesl jsem si&nbsp;v&nbsp;tlumoku jen několik písemností, jeden dalekohled a&nbsp;další věci, jaké se&nbsp;vejdou do&nbsp;takového malého vaku, ale kresby ne. Eustacha ty&nbsp;věci potěšily; ale bylo zvláštní, že&nbsp;se&nbsp;na&nbsp;kresby rostlin nedíval jako milovník rostlin a&nbsp;znalec, nýbrž jako stavitel, který může upotřebit jejich tvary. Pokoušel se&nbsp;později sám o&nbsp;kresby podle živých rostlin; ale tady to, že&nbsp;nebyl milovníkem rostlin, ukázalo se&nbsp;ještě zřetelněji: ty&nbsp;obrázky pro něj zvolna byly jakýmisi drobnými rostlinnými doplňky, čímsi jako krásnými ozdobami. Také si&nbsp;jako vzory zpravidla vybíral to, co&nbsp;mělo nějaký bližší vztah k&nbsp;jeho povolání anebo ho&nbsp;případně mohlo nabýt. Kdykoliv jsem poprosil, aby se&nbsp;mi&nbsp;něco vysvětlilo, vždycky mi&nbsp;to&nbsp;předvedl a&nbsp;objasnil mi&nbsp;i&nbsp;leccos, co&nbsp;nějak souviselo s&nbsp;dalšími věcmi, které se&nbsp;v&nbsp;truhlárně zhotovovaly. I&nbsp;tady jsem podle svého názoru od&nbsp;minulého léta udělal pokroky, zejména že&nbsp;jsem si&nbsp;leccos, co&nbsp;otec vlastnil, dosti bedlivě prohlédl a&nbsp;vtiskl si&nbsp;do&nbsp;paměti, abych obrázky toho všeho přenesl sem a&nbsp;mohl je&nbsp;porovnat s&nbsp;tím, co&nbsp;se&nbsp;vyskytovalo tady. Rozmanité tvary teď do&nbsp;mne vplývaly snadněji, kdeco se&nbsp;mi&nbsp;líbilo více než minulé léto a&nbsp;leccos jsem si&nbsp;pozorně prohlížel, čeho jsem si&nbsp;tehdy nepovšiml. Občas jsme seděli v&nbsp;Eustachově přívětivém pokoji, když zataženými závěsy něžně nahlíželo dovnitř dopolední slunce, a&nbsp;mluvili o&nbsp;tom a&nbsp;o&nbsp;onom.</span></p>
        <p class="chunk" data-nb-ref-number="118" data-nb-words="317" data-nb-chars="1965"><span class="idea" data-nb-ref-number="118" id="idea118" data-nb-words="317" data-nb-chars="1965">Odpoledne, zvláště když bylo pošmourno a&nbsp;pod širým nebem se&nbsp;nekonalo nic velkého, scházeli jsme se&nbsp;v&nbsp;pracovně mého hostitele. Ten pokoj o&nbsp;odpoledních, kdy se&nbsp;už&nbsp;všechno poklidilo a&nbsp;bylo víc volného času, fungoval jako místo, kde se&nbsp;sdružovalo malé společenství, pokud se&nbsp;ovšem vůbec sdružovalo. Můj starý hostitel si&nbsp;dal tuhle jizbu zařídit hodně útulně, i&nbsp;když tak, aby hověla samotě, protože on&nbsp;obecně, pokud zrovna kolem sebe záměrně neshromažďoval lidi, miloval samotu. Vedle židle měl šňůru od&nbsp;zvonku, která byla podlahou protažena do&nbsp;místnosti pro čeleď, aby mohl rychle přivolat sloužícího. V&nbsp;ložnici bylo něco podobného. Kromě obvyklé šňůry ke&nbsp;zvonku tu&nbsp;na&nbsp;postranicích lůžka byly dvě desky, a&nbsp;když se&nbsp;jich dotkla dlaň i&nbsp;jen docela jemně, uvedly do&nbsp;pohybu hlasitě a&nbsp;dlouze klinkající zvonek, aby někdo mohl rychle přichvátat na&nbsp;pomoc, kdyby se&nbsp;snad starému pánovi něco stalo. K&nbsp;jeho jizbám měli neustále klíče dva sloužící, aby se&nbsp;i&nbsp;v&nbsp;noci dalo zvenčí odemknout. Tahle opatření vymyslel Eustach, protože staroch by&nbsp;nestrpěl, aby ho&nbsp;služebnictvo jakkoliv omezovalo, ba&nbsp;i&nbsp;aby jen bylo někde poblíž, protože by&nbsp;ho&nbsp;to&nbsp;rušilo. Ani nedovolil, aby Gustav spal v&nbsp;některém pokoji hned vedle; aby si&nbsp;na&nbsp;něj příliš nezvykl a&nbsp;pak ho&nbsp;nepostrádal, až&nbsp;mladík bude muset jednou odejít. Kdykoliv jsme se&nbsp;sešli v&nbsp;pracovně mého hostitele, probíraly se&nbsp;obvykle záležitosti související s&nbsp;hospodářstvím, změny, které budou nezbytné, práce, které je&nbsp;třeba provést, a&nbsp;věci kolem umění. Sem se&nbsp;nosily plány a&nbsp;návrhy věcí, které se&nbsp;měly zhotovovat ve&nbsp;dřevě anebo se&nbsp;týkaly zařízení v&nbsp;zahradě anebo změn toho a&nbsp;onoho na&nbsp;budovách. Bylo dobré nosit návrhy rovnou do&nbsp;téhle místnosti, protože se&nbsp;tady ocitaly v&nbsp;překrásném a&nbsp;skvostném prostředí, a&nbsp;tedy se&nbsp;jakákoliv vada anebo nedostatečnost, pokud se&nbsp;takové v&nbsp;návrzích vyskytovaly, ihned vyjevila a&nbsp;dala se&nbsp;opravit. Když přišlo do&nbsp;starochovy pracovny hodně lidí, vždycky na&nbsp;té&nbsp;vynikající podlaze rozprostřeli koberec, aby nedoznala úhony.</span></p>
        <p class="chunk" data-nb-ref-number="119" data-nb-words="142" data-nb-chars="821"><span class="idea" data-nb-ref-number="119" id="idea119" data-nb-words="142" data-nb-chars="821">Když byly cesty suché, chodili jsme často do&nbsp;šafářova dvora. Tam se&nbsp;čile pracovalo na&nbsp;všem, co&nbsp;s&nbsp;sebou přináší první jaro. Všechno od&nbsp;doby, kdy jsem tu&nbsp;byl prve, řádně a&nbsp;hojně pokročilo. Určitě se&nbsp;tu&nbsp;pilně činili až&nbsp;hluboko do&nbsp;podzimu a&nbsp;i v&nbsp;zimě, pokud to&nbsp;bylo možné. Uvnitř dvora už&nbsp;nebylo jen krásné dláždění vroubící budovy kolem dokola a&nbsp;čisťoučký písek po&nbsp;celém prostranství dvora, teď byl uprostřed malý vodotrysk, jehož tři proudy se&nbsp;snášely do&nbsp;nádrže lemované květinovým záhonem. Na&nbsp;to&nbsp;na&nbsp;všechno hleděla zářivá okna kolem dokola dvora. Tím tahle část budovy, i&nbsp;když dvě strany dvora tvořily stáje a&nbsp;stodoly, vypadala jako šlechtické sídlo. Zeptal jsem se&nbsp;hostitele, jestli dal zbudovat nové zdi, šafářův dvorec mi&nbsp;totiž připadá daleko úplnější než v&nbsp;minulém roce a&nbsp;je i&nbsp;krásnější, než jaké se&nbsp;tady v&nbsp;kraji staví.</span></p>
        <p class="chunk" data-nb-ref-number="120" data-nb-words="94" data-nb-chars="568"><span class="idea" data-nb-ref-number="120" id="idea120" data-nb-words="94" data-nb-chars="568">„Nedal jsem zbudovat žádné zdi,“ odpověděl mi, „jen jsem dal dvůr zvnějšku okrášlit a&nbsp;zvětšit okna, základ už&nbsp;tady byl. Šafářské dvorce a&nbsp;vůbec větší selské dvory v&nbsp;naší končině nejsou zbudované tak ošklivě, jak si&nbsp;myslíte. Jsou jen hotové vždycky pouze do&nbsp;jistého stupně, dál ne; schází úplné dokončení, jakýsi poslední výbrus, protože ten schází i&nbsp;v&nbsp;srdcích obyvatel. Já&nbsp;dodal právě jen tohleto poslední. Kdyby se&nbsp;postavilo několik příkladů, názory na&nbsp;to, jak mají nezbytně vypadat obydlí a&nbsp;jak mají být domy útulné, by&nbsp;se&nbsp;změnily. Tenhle dům má&nbsp;být takový příklad.“</span></p>
        <p class="chunk" data-nb-ref-number="121" data-nb-words="28" data-nb-chars="164"><span class="idea" data-nb-ref-number="121" id="idea121" data-nb-words="28" data-nb-chars="164">Cesty kolem dvorce a&nbsp;jeho louky a&nbsp;pole už&nbsp;také nebyly takové, jaké většinou byly v&nbsp;minulém létě. Byly bedlivě obložené bílým křemenem a&nbsp;důkladně a&nbsp;řádně ohraničené.</span></p>
        <p class="chunk" data-nb-ref-number="122" data-nb-words="126" data-nb-chars="715"><span class="idea" data-nb-ref-number="122" id="idea122" data-nb-words="126" data-nb-chars="715">O&nbsp;krásných poledních, jež už&nbsp;byla i&nbsp;teplejší a&nbsp;teplejší, rád jsem sedával na&nbsp;lavičce zbudované kolem třešně a&nbsp;díval se&nbsp;na&nbsp;stromy dosud bez listí, na&nbsp;čerstvě zvláčená pole, na&nbsp;zelené pláně ozimů, na&nbsp;louky už&nbsp;klíčící a&nbsp;s&nbsp;vůní, která začátkem jara vzlíná z&nbsp;půdy, na&nbsp;vysoké hory, které se&nbsp;blyštivě třpytily spoustami sněhu, který na&nbsp;nich dosud ležel. Gustav se&nbsp;ke&nbsp;mně nejednou připojil, nejspíš proto, že&nbsp;jsem ze&nbsp;všech obyvatel domu byl mu&nbsp;věkem nejblíže. Sedával proto rád mi&nbsp;na&nbsp;lavičce po&nbsp;boku. Nejednou jsme si&nbsp;zašli na&nbsp;odpočivadlo mezi poli a&nbsp;Gustav mi&nbsp;ukázal keř, na&nbsp;němž už&nbsp;záhy vyraší květy, anebo slunečné místo, na&nbsp;němž už&nbsp;se&nbsp;objevovala první zeleň, anebo kameny, kolem nichž se&nbsp;to&nbsp;už&nbsp;mrskalo prvními tvorečky.</span></p>
        <p class="chunk" data-nb-ref-number="123" data-nb-words="120" data-nb-chars="741"><span class="idea" data-nb-ref-number="123" id="idea123" data-nb-words="120" data-nb-chars="741">Jednou jsem ve&nbsp;skříních se&nbsp;sbírkami přírodnin objevil jakousi sestavu všech tuzemských dřevin. Byly tu&nbsp;vesměs v&nbsp;podobě krychlí, z&nbsp;nichž dvě strany byly řezem přes vlákna, ostatní čtyři podél vláken. Z&nbsp;těchto čtyř stran jedna byla hrubá, druhá hladká, třetí leštěná a&nbsp;čtvrtá měla kůru. Uvnitř krychlí, které byly duté a&nbsp;daly se&nbsp;otevřít, uchovávaly se&nbsp;usušené květy, části plodů, listy a&nbsp;další významné součásti rostliny, například i&nbsp;lišejníky, které obvykle rostou na&nbsp;jistých místech. Eustach mi&nbsp;řekl, že&nbsp;to&nbsp;starý pán&nbsp;– tak všichni obyvatelé domu říkali mému hostiteli, jen Gustav mu&nbsp;říkal pěstoun&nbsp;– založil tuhle sbírku a&nbsp;vymyslel i&nbsp;její uspořádání. Má&nbsp;se&nbsp;prý podle přání starého pána vybudovat ještě jedna a&nbsp;odevzdat darem průmyslové škole.</span></p>
        <p class="chunk" data-nb-ref-number="124" data-nb-words="81" data-nb-chars="455"><span class="idea" data-nb-ref-number="124" id="idea124" data-nb-words="81" data-nb-chars="455">Jeho zvláštní šaty a&nbsp;jeho zvyk chodit vždy bez pokrývky hlavy, čehož jsem si&nbsp;všiml hned zpočátku, mě&nbsp;už&nbsp;posléze vůbec neuváděly do&nbsp;rozpaků, ba&nbsp;vlastně to&nbsp;ladilo s&nbsp;prostředím jak pokoje, tak i&nbsp;s&nbsp;lidmi bydlícími kolem něho; nevyděloval se&nbsp;z&nbsp;nich jako cosi vznešeného, byl víceméně stejný jako oni, ale přesto se&nbsp;od&nbsp;nich lišil jako někdo nezávislý. Naopak mě&nbsp;napadlo, že&nbsp;leccos není tak vkusné, jak mám za&nbsp;to, a&nbsp;nejméně ze&nbsp;všeho městský kabát a&nbsp;klobouk mužů.</span></p>
        <p class="chunk" data-nb-ref-number="125" data-nb-words="54" data-nb-chars="304"><span class="idea" data-nb-ref-number="125" id="idea125" data-nb-words="54" data-nb-chars="304">Jednou mě&nbsp;na&nbsp;mou prosbu zavedli do&nbsp;pokojů, které byly zařízené po&nbsp;ženském způsobu. Opět se&nbsp;mi&nbsp;velice líbily, zejména ten poslední malý, kterému jsem teď říkal „Růže“. Dalo se&nbsp;v&nbsp;něm sedět, přemítat a&nbsp;líbezným okénkem hledět ven na&nbsp;krajinu. Že&nbsp;jsem se&nbsp;neptal, k&nbsp;čemu se&nbsp;pokoj používá, rozumí se&nbsp;samo sebou.</span></p>
        <p class="chunk" data-nb-ref-number="126" data-nb-words="60" data-nb-chars="294"><span class="idea" data-nb-ref-number="126" id="idea126" data-nb-words="60" data-nb-chars="294">Často jsem svému hostiteli vyprávěl o&nbsp;svém otci, o&nbsp;matce a&nbsp;o&nbsp;sest­ře. Vyprávěl jsem mu&nbsp;o&nbsp;všem, jaké to&nbsp;je&nbsp;u&nbsp;nás doma, a&nbsp;několikrát jsem mu&nbsp;vylíčil tak podrobně, jak jsem jen uměl, co&nbsp;všechno má&nbsp;otec ve&nbsp;svých pokojích a&nbsp;na čem si&nbsp;zakládá. Své jméno jsem při tom nevyřkl a&nbsp;on se&nbsp;na&nbsp;ně&nbsp;ani neptal.</span></p>
        <p class="chunk" data-nb-ref-number="127" data-nb-words="119" data-nb-chars="697"><span class="idea" data-nb-ref-number="127" id="idea127" data-nb-words="119" data-nb-chars="697">Stejně tak jsem já&nbsp;pořád ještě nevěděl, jak se&nbsp;jmenuje hostitel, ačko­liv jsem už&nbsp;u&nbsp;něho v&nbsp;domě pobýval dost dlouho. Nebylo náhodou, že&nbsp;své jméno neřekl, a&nbsp;protože to&nbsp;sám neudělal, ze&nbsp;zásady jsem se&nbsp;ho&nbsp;na&nbsp;ně&nbsp;nehodlal zeptat. Od&nbsp;Gustava anebo od&nbsp;Eustacha bych se&nbsp;to&nbsp;dozvěděl navýsost snadno; ale těchhle dvou jsem se&nbsp;ptát rozhodně nechtěl, a&nbsp;nejméně Gustava, když starocha bezpočtukrát nenuceně nazýval „pěstounem“. Ten člověk byl vůči mně velmi hodný, velmi milý a&nbsp;velmi přátelský, ale své jméno nevyslovil, a&nbsp;nemohl jsem s&nbsp;jistotou předpokládat, že&nbsp;si&nbsp;myslí, že&nbsp;je&nbsp;znám; proto jsem se&nbsp;rozhodl, že&nbsp;se&nbsp;na&nbsp;jméno majitele Růžového domu ptát vůbec nebudu, ani až&nbsp;budu nevímjak daleko od&nbsp;tohohle místa.</span></p>
        <p class="chunk" data-nb-ref-number="128" data-nb-words="95" data-nb-chars="551"><span class="idea" data-nb-ref-number="128" id="idea128" data-nb-words="95" data-nb-chars="551">Postupně se&nbsp;doba čím dál víc a&nbsp;čím dál mocněji proměňovala. Dny se&nbsp;dloužily, slunce už&nbsp;svítilo hodně teple, období, v&nbsp;nichž se&nbsp;obloha představovala jasná a&nbsp;bezmračná, byla už&nbsp;delší než ta, kdy se&nbsp;nebe zatáhlo anebo zamlžilo, země pučela, stromy hnaly na&nbsp;poupata, na&nbsp;růžových keřících u&nbsp;domu se&nbsp;velmi pilně pracovalo, všechno bylo veselé a&nbsp;jaro už&nbsp;nadešlo v&nbsp;celé hojnosti. Tuhle dobu jsem si&nbsp;už&nbsp;dávno stanovil jako čas, kdy odcestuji. Ještě jednou jsem to&nbsp;řekl hostiteli, a&nbsp;když jsem zařídil, aby se&nbsp;odeslalo mé&nbsp;zavazadlo, stanovil se&nbsp;den mého odchodu.</span></p>
        <p class="chunk" data-nb-ref-number="129" data-nb-words="97" data-nb-chars="537"><span class="idea" data-nb-ref-number="129" id="idea129" data-nb-words="97" data-nb-chars="537">Už&nbsp;dříve jsme se&nbsp;dohodli, že&nbsp;si&nbsp;svou práci rozvrhnu tak, abych se&nbsp;mohl vrátit v&nbsp;době, kdy pokvetou růže, a&nbsp;že pobudu v&nbsp;domě zase delší čas. Ježto jsem viděl, že&nbsp;mě&nbsp;tu&nbsp;rádi uvítají a&nbsp;že z&nbsp;hlediska materiálního nejsem pro dům nijakou přítěží, ta&nbsp;domluva byla zcela podle mých představ. Jenom pak musím v&nbsp;horských údolích vyrazit k&nbsp;návratu sem, když tam růže ještě zdaleka nebudou mít nalité pupeny, tady totiž vzhledem k&nbsp;lepší půdě a&nbsp;lepší péči vykvétají dříve než v&nbsp;kterékoliv jiné části kraje. Přislíbil jsem to&nbsp;a&nbsp;všechno bylo v&nbsp;pořádku.</span></p>
        <p class="chunk" data-nb-ref-number="130" data-nb-words="70" data-nb-chars="413"><span class="idea" data-nb-ref-number="130" id="idea130" data-nb-words="70" data-nb-chars="413">Den předtím, než jsem odcestoval, vrátil se&nbsp;Eustachův bratr. Mohlo mu&nbsp;být tak dvacet let a&nbsp;ještě trochu víc, byl urostlý, měl hnědé líce a&nbsp;tmavé kučery a&nbsp;trochu sešpulené rty. Připadalo mi, jako kdybych toho člověka na&nbsp;svých putováních už&nbsp;několikrát potkal. Ve&nbsp;svém sešitě si&nbsp;s&nbsp;sebou přinesl mnoho kreseb, mezi nimi některé krásné, a&nbsp;všichni si&nbsp;je&nbsp;zaujatě prohlíželi. Měly se&nbsp;překreslit na&nbsp;větší papír a&nbsp;umělecky.</span></p>
        <p class="chunk" data-nb-ref-number="131" data-nb-words="59" data-nb-chars="323"><span class="idea" data-nb-ref-number="131" id="idea131" data-nb-words="59" data-nb-chars="323">Když jsem večer před svým odchodem ještě pobyl v&nbsp;šafářově dvoře, když jsem pak ráno zašel za&nbsp;Eustachem a&nbsp;za zahradníky, když jsem obyvatelům domu dal sbohem a&nbsp;před domem se&nbsp;rozžehnal s&nbsp;hostitelem a&nbsp;s&nbsp;Gustavem, sešel jsem z&nbsp;kopce a&nbsp;ze zahrady a&nbsp;z&nbsp;živých plotů a&nbsp;ze zasetých rostlin už&nbsp;jsem slyšel vydatný jarní zpěv ptactva.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pozdni_leto_011.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>