<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Spolek">
    <meta name="apple-mobile-web-app-capable" content="yes">
    <title>Spolek</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./pozdni_leto_015.html">
    <link rel="next" href="./pozdni_leto_017.html">
    <meta name="nb-order" content="12">
    <link rel="self" href="pozdni_leto_016.html">
    <meta name="nb-identifier" content="stifter-pozdni-leto-32747ef">
    <meta name="nb-role" content="chapter">
  </head>
  <body data-nb-words="8240" data-nb-chars="47535" class="nb-role-chapter nb-custom-style">
    <nav role="doc-toc">
      <ul class="plain section">
        <li><a href="pozdni_leto_005.html">Domácí pohoda</a></li>
        <li><a href="pozdni_leto_006.html">Poutník</a></li>
        <li><a href="pozdni_leto_007.html">Zastavení</a></li>
        <li><a href="pozdni_leto_008.html">Nocleh</a></li>
        <li><a href="pozdni_leto_009.html">Rozloučení</a></li>
        <li><a href="pozdni_leto_010.html">Návštěva</a></li>
        <li><a href="pozdni_leto_011.html">Setkání</a></li>
        <li><a href="pozdni_leto_012.html">Rozšíření</a></li>
        <li><a href="pozdni_leto_013.html">Sblížení</a></li>
        <li><a href="pozdni_leto_014.html">Nahlédnutí</a></li>
        <li><a href="pozdni_leto_015.html">Slavnost</a></li>
        <li><a href="pozdni_leto_016.html">Spolek</a></li>
        <li><a href="pozdni_leto_017.html">Věci se vyvíjejí</a></li>
        <li><a href="pozdni_leto_018.html">Důvěra</a></li>
        <li><a href="pozdni_leto_019.html">Oznámení</a></li>
        <li><a href="pozdni_leto_020.html">Ohlédnutí</a></li>
        <li><a href="pozdni_leto_021.html">Závěr</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pozdni_leto_015.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="6"><span class="idea" data-nb-ref-number="1" id="idea1" data-nb-words="1" data-nb-chars="6">Spolek</span></h1>
        <p class="chunk" data-nb-ref-number="2" data-nb-words="403" data-nb-chars="2327"><span class="idea" data-nb-ref-number="2" id="idea2" data-nb-words="403" data-nb-chars="2327">Zima uběhla jako obvykle. Utřídil jsem si&nbsp;věci, které jsem si&nbsp;přivezl, a&nbsp;doháněl ve&nbsp;spisování, v&nbsp;čem se&nbsp;přes léto kvůli pracím pod širým nebem a&nbsp;času vyplýtvanému jinde zaostalo. Styk s&nbsp;mými nejbližšími v&nbsp;nejužším rodinném kruhu, to&nbsp;bylo pro mě&nbsp;veliké potěšení, to&nbsp;byla pro mne svrchovaná radost. Otec mi&nbsp;den ze&nbsp;dne prokazoval větší respekt. Lásku mi&nbsp;více osvědčovat nemohl, tu&nbsp;mi&nbsp;prokazoval vždy v&nbsp;míře co&nbsp;nejvyšší; ale tak jako už&nbsp;dříve nadmíru něžně pečoval o&nbsp;mé blaho a&nbsp;obstarával všechno, co&nbsp;jsem nezbytně potřeboval k&nbsp;životu a&nbsp;ke vzdělávání, a&nbsp;přitom mě&nbsp;nechal jít si&nbsp;po&nbsp;svých cestách, vždycky byl přátelský a&nbsp;láskyplný a&nbsp;neusiloval o&nbsp;to, abych se&nbsp;ubíral jiným směrem, jaký by&nbsp;mu&nbsp;třeba byl milejší, byl takový ve&nbsp;všem sice i&nbsp;nyní, ale přesto se&nbsp;mě&nbsp;častěji ptával na&nbsp;to, oč&nbsp;se&nbsp;snažím, a&nbsp;dal si&nbsp;vysvětlovat všechno, co&nbsp;s&nbsp;tím nějak souviselo, ptal se&nbsp;mě&nbsp;na&nbsp;radu a&nbsp;na můj názor stran jeho sbírek anebo v&nbsp;záležitostech domu a&nbsp;zachoval se&nbsp;vždy podle nich, rozmlouval se&nbsp;mnou o&nbsp;dílech literátů, dějepisců, umění a&nbsp;činil tak častěji, než tomu bývalo kdy dříve. Trávil se&nbsp;mnou nemálo času nad svými obrazy, nad svými knihami a&nbsp;nad dalšími věcmi a&nbsp;rád nás shromažďoval ve&nbsp;skleněném domku, jímž vál proteplený vzduch a&nbsp;útulně obléval staré zbraně, dávné dřevořezby a&nbsp;obložení sloupků. Otec mluvil o&nbsp;různých věcech a&nbsp;zřejmě mu&nbsp;bylo dobře, že&nbsp;může trávit večer v&nbsp;nejužším kruhu své rodiny. Mně připadalo, že&nbsp;v&nbsp;nynější době nejenže ze&nbsp;své kanceláře přicházívá domů dříve, ale že&nbsp;i&nbsp;pobývá v&nbsp;domácích zdech více než v&nbsp;dřívějších letech. Matka byla navýsost potěšena otcovým jarým rozpoložením, ráda přistupovala na&nbsp;jeho záměry a&nbsp;podněcovala všechno, co&nbsp;mohla ve&nbsp;svých kruzích vykonat pro jejich uskutečnění. Zřejmě nás děti měla ráda víc než kdy v&nbsp;uplynulých dobách. Klotylda ke&nbsp;mně lnula víc a&nbsp;víc, byla mi&nbsp;téměř bratrem, já&nbsp;jsem jí&nbsp;byl přítelem, rádcem, společníkem. Jako kdyby neměla pro nic jiného smysl než pro náš dům. Dál jsme se&nbsp;cvičili ve&nbsp;španělštině, ve&nbsp;hře na&nbsp;citeru, v&nbsp;kreslení a&nbsp;v&nbsp;malování. Vzdor tomu všemu se&nbsp;Klotylda pilně činila v&nbsp;domácnosti, aby vyhověla matce a&nbsp;vydobyla si&nbsp;její chválu. Kdykoliv se&nbsp;jí&nbsp;na&nbsp;tomhle poli zvláště zdařilo něco, co&nbsp;si&nbsp;žádalo větší pečlivost a&nbsp;obratnost, a&nbsp;kvitovalo se&nbsp;uznáním, Klotyldino uspokojení bylo větší, než kdyby si&nbsp;odnesla cenu z&nbsp;nějaké soutěže před nějakým významným shromážděním.</span></p>
        <p class="chunk" data-nb-ref-number="3" data-nb-words="97" data-nb-chars="584"><span class="idea" data-nb-ref-number="3" id="idea3" data-nb-words="97" data-nb-chars="584">Ve&nbsp;společenstvích, jež se&nbsp;v&nbsp;menších anebo větších kroužcích, pouze řidčeji než v&nbsp;dřívějších letech, scházela u&nbsp;nás v&nbsp;domě, vedly se&nbsp;i&nbsp;teď debaty víc, než když jsme i&nbsp;my bývali mladší. Zkoumaly se&nbsp;vážné věci, záležitosti státu, obecné skutky anebo jevy, které budily rozruch. Lidé také mluvili o&nbsp;tom, co&nbsp;dělají, jaké mají záliby, anebo o&nbsp;běžných každodennostech, jako je&nbsp;třeba divadlo anebo události, které se&nbsp;staly v&nbsp;nejbližším okolí. Jinak se&nbsp;také sahalo ke&nbsp;známým zábavám, k&nbsp;hudbě, tanci, zpěvu písní. Poznali se&nbsp;tu&nbsp;leckteří mladí lidé, starší tu&nbsp;pěstovali své známosti z&nbsp;dřívějška.</span></p>
        <p class="chunk" data-nb-ref-number="4" data-nb-words="28" data-nb-chars="165"><span class="idea" data-nb-ref-number="4" id="idea4" data-nb-words="28" data-nb-chars="165">Chodil jsem za&nbsp;přáteli, rozmlouval s&nbsp;nimi a&nbsp;vyprávěl jim obecně, čím se&nbsp;zrovna obírám. Oni mi&nbsp;sdělovali zážitky ze&nbsp;svého okolí a&nbsp;upozorňovali mě&nbsp;na&nbsp;nejednu osobnost.</span></p>
        <p class="chunk" data-nb-ref-number="5" data-nb-words="36" data-nb-chars="224"><span class="idea" data-nb-ref-number="5" id="idea5" data-nb-words="36" data-nb-chars="224">Pokračoval jsem v&nbsp;malování, bádal jsem v&nbsp;drahokamech a&nbsp;zašel nejednou do&nbsp;divadla. S&nbsp;potěšením jsem se&nbsp;začítal do&nbsp;knih o&nbsp;architektuře a&nbsp;přede mnou se&nbsp;prostíralo nové pole, jež slibovalo leccos užitečného a&nbsp;leckterý výdobytek.</span></p>
        <p class="chunk" data-nb-ref-number="6" data-nb-words="125" data-nb-chars="809"><span class="idea" data-nb-ref-number="6" id="idea6" data-nb-words="125" data-nb-chars="809">Večery u&nbsp;kněžny mi&nbsp;připadaly závažnější a&nbsp;závažnější. Postupně se&nbsp;tu&nbsp;shromáždilo společenství, jehož členové se&nbsp;v&nbsp;kněžniných komnatách scházeli často a&nbsp;rádi. Probírala se&nbsp;nadmíru poutavá témata, a&nbsp;nikdo necouvl, když kdosi nastolil problémy nejnovější filozofie. Člověk se&nbsp;vždycky přichystal, jak dovedl, osobité vyjadřování takzvaných odborníků odíval do&nbsp;obyčejné řeči a&nbsp;používal na&nbsp;to&nbsp;na&nbsp;všechno obyčejný rozum. Co&nbsp;se&nbsp;s&nbsp;těmito prostředky a&nbsp;v&nbsp;tomto společenství mohlo vytvořit, to&nbsp;se&nbsp;vlastnilo, a&nbsp;pokud to&nbsp;veřejnost pokládala za&nbsp;výdobytek, uchovávalo se&nbsp;to&nbsp;jako výdobytek. Pokud však to&nbsp;všechno byla nejspíš pouhá slova, z&nbsp;nichž se&nbsp;žádný hmatatelný význam odvodit nedal, zůstala taková věc tak, jak byla, nic z&nbsp;ní už&nbsp;dále nevyplývalo a&nbsp;nijak se&nbsp;neposuzovala. S&nbsp;literáty a&nbsp;se španělštinou se&nbsp;čile pokračovalo.</span></p>
        <p class="chunk" data-nb-ref-number="7" data-nb-words="470" data-nb-chars="2898"><span class="idea" data-nb-ref-number="7" id="idea7" data-nb-words="470" data-nb-chars="2898">Když bylo venku hodně jasno a&nbsp;jaré slunce posílalo do&nbsp;pokojů zářivé světlo, býval jsem ve&nbsp;skleněném domku a&nbsp;pracoval na&nbsp;vyobrazeních obložení sloupků pro svého hostitele. Chtěl jsem je&nbsp;nakreslit tak dobře, jak jsem to&nbsp;jen dokázal, abych u&nbsp;toho člověka, kterému jsem za&nbsp;tolik vděčil a&nbsp;jehož jsem si&nbsp;tolik vážil, vzbudil spokojenost anebo mu&nbsp;i&nbsp;poskytl potěšení. Chtěl jsem nejdříve načrtnout kresby obložení a&nbsp;podle nich pak olejovými barvami namalovat obrazy. Kreslil jsem náčrty na&nbsp;světle hnědý papír, stíny jsem zvýrazňoval černě, světla vypichoval světlejší hnědí a&nbsp;nejpronikavější zářivá místa vypracovával bíle. Když jsem měl kresby takto hotové a&nbsp;díky mnoha porovnáváním a&nbsp;proměřováním byl přesvědčen, že&nbsp;jsou ve&nbsp;všem všudy správné, připojil jsem k&nbsp;nim ještě měřítko, podle kterého se&nbsp;zhotovovaly. Teď jsem přistoupil k&nbsp;malování obrazů. Vytvářely se&nbsp;poněkud menší než náčrty, ale v&nbsp;přesném poměru vůči nim. K&nbsp;malování jsem využíval stále tytéž chvíle dopoledne, kolem vrcholů, abych zachytil světla a&nbsp;stíny v&nbsp;jejich plné autenticitě a&nbsp;i barvám obecně dodal věrnost. Znovu se&nbsp;mi&nbsp;tu&nbsp;stran barev potvrdila zkušenost, jíž jsem nabyl už&nbsp;dříve. Na&nbsp;dřevořezby natřené slabou vrstvou fermeže mají věci kolem ten vliv, že&nbsp;se&nbsp;v&nbsp;nich neurčitými rozměry místnosti a&nbsp;nejasnými obrysy odrážejí meče, řemdihy, tmavě rudé řasení, vyvedení stěn, podlahy, okenní závěsy a&nbsp;strop. Brzy jsem po­střehl, že&nbsp;pokud by&nbsp;se&nbsp;tohle všechno snad pojalo do&nbsp;barvy zobrazení, znázorněné objekty by&nbsp;možná získaly na&nbsp;bohatství a&nbsp;půvabu, ale pozbyly by&nbsp;srozumitelnosti, pokud se&nbsp;nenamaluje i&nbsp;pokoj se&nbsp;vším, co&nbsp;v&nbsp;něm je, a&nbsp;tím se&nbsp;názorně neuvedou důvody takového obrazu. Protože jsem tohle udělat nedokázal a&nbsp;účel mého konání to&nbsp;ani nevyžadoval, odstranil jsem z&nbsp;pokoje všechno náhodné a&nbsp;silně působící a&nbsp;maloval dřevořezby, tak jak se&nbsp;mi&nbsp;jevily zbývajícími účinky, aby na&nbsp;jedné straně byly pravdivé a&nbsp;abych jej na&nbsp;druhé straně, pokud vynechám veškerý účinek okolí, nenahradil něčím přímo nemožným a&nbsp;neoloupil pokoj o&nbsp;to, čím žije, protože by&nbsp;se&nbsp;tím vytrhl z&nbsp;jakéhokoliv prostředí a&nbsp;neměl už&nbsp;místo pro svou existenci, a&nbsp;tedy vůbec žádnou existenci. Jaká je&nbsp;skutečná místní barva dřevořezeb, to&nbsp;už&nbsp;vyplyne z&nbsp;celku a&nbsp;mělo by&nbsp;se&nbsp;poznat z&nbsp;něho. Vynaložil jsem na&nbsp;tu&nbsp;práci hodně úsilí a&nbsp;snažil jsem se&nbsp;ji&nbsp;konat tak bedlivě, jak mi&nbsp;to&nbsp;mé&nbsp;síly a&nbsp;znalosti umožňovaly. Zvýrazňoval a&nbsp;zesiloval jsem barvy a&nbsp;hledal správný odstín a&nbsp;potřebné zanícení tak dlouho, až&nbsp;se&nbsp;obraz, umístěný vedle objektů v&nbsp;dálce, nedal od&nbsp;nich odlišit. Kresba na&nbsp;obraze nemohla nebýt správná, protože se&nbsp;vytvořila naprosto přesně podle původního náčrtu, který jsem sestavil dohromady podle matematických instrukcí. Když byla celá věc podle mého názoru hotová, ukázal jsem ji&nbsp;otci, a&nbsp;ten ji&nbsp;až&nbsp;na&nbsp;drobné prohřešky, jež mi&nbsp;vytkl, posléze schválil. Prohřešky jsem odstranil k&nbsp;jeho spokojenosti. Nato se&nbsp;všechno uložilo do&nbsp;vhodných krabic a&nbsp;bylo připraveno k&nbsp;přepravě.</span></p>
        <p class="chunk" data-nb-ref-number="8" data-nb-words="34" data-nb-chars="192"><span class="idea" data-nb-ref-number="8" id="idea8" data-nb-words="34" data-nb-chars="192">Nadešel už&nbsp;málem čas předjaří, než jsem byl s&nbsp;tímhle dílem hotov. To&nbsp;mělo svůj důvod také především v&nbsp;tom, že&nbsp;jsem mohl předtím využít pozdější jasné zimní dny spíše než ty&nbsp;předešlé zamračené.</span></p>
        <p class="chunk" data-nb-ref-number="9" data-nb-words="8" data-nb-chars="36"><span class="idea" data-nb-ref-number="9" id="idea9" data-nb-words="8" data-nb-chars="36">Na&nbsp;jaře jsem se&nbsp;zase vydal na&nbsp;cestu.</span></p>
        <p class="chunk" data-nb-ref-number="10" data-nb-words="112" data-nb-chars="672"><span class="idea" data-nb-ref-number="10" id="idea10" data-nb-words="112" data-nb-chars="672">Nejdříve jsem zašel za&nbsp;svým hostitelem, přinesl mu&nbsp;krabice, v&nbsp;nichž byla vyobrazení sloupkových obkladů, a&nbsp;předal jsem mu&nbsp;náčrt, jakož i&nbsp;barevný obrázek dřevořezeb. Povolal si&nbsp;Eustacha do&nbsp;své jizby, kde se&nbsp;všechno vybalilo. Ti&nbsp;dva se&nbsp;vyslovili o&nbsp;díle velice pochvalně, a&nbsp;pochvalněji než o&nbsp;kterémkoliv předešlém, jež jsem před ně&nbsp;kdy položil. Byl jsem tím nadmíru potěšen. Eustach řekl, že&nbsp;se&nbsp;dají velmi dobře odlišit místní barvy a&nbsp;ty, které povstaly cizími vlivy, a&nbsp;že se&nbsp;dá&nbsp;z&nbsp;těch druhých vytušit, jak vyhlíží okolí. Postavili si&nbsp;obraz do&nbsp;potřebného odstupu a&nbsp;prohlíželi si&nbsp;ho&nbsp;se&nbsp;zalíbením. Eustach mluvil zvláště uznale o&nbsp;tom, jak vhodný a&nbsp;užitečný je&nbsp;nebarevný nákres.</span></p>
        <p class="chunk" data-nb-ref-number="11" data-nb-words="190" data-nb-chars="1068"><span class="idea" data-nb-ref-number="11" id="idea11" data-nb-words="190" data-nb-chars="1068">Poté co&nbsp;jsem se&nbsp;tak krátce zastavil v&nbsp;Růžovém domě, odjel jsem do&nbsp;kraje Jedlové, i&nbsp;tam jsem pobyl jen krátce a&nbsp;pronikl hlouběji do&nbsp;hor a&nbsp;hledal nějaké to&nbsp;ohnisko, odkud bych mohl vyrážet za&nbsp;novými pracemi. Když jsem takové nalezl, vydal jsem se&nbsp;do&nbsp;Hlásného údolí a&nbsp;v&nbsp;něm do&nbsp;hostince U&nbsp;Javoru, abych si&nbsp;i&nbsp;pro letošek najal Kašpara a&nbsp;další, kteří mi&nbsp;pomáhali v&nbsp;minulém roce. Když jsme tohle odbyli k&nbsp;oboustranné spokojenosti, jak mám za&nbsp;to, pobyl jsem ještě několik dnů U&nbsp;Javoru, dílem proto, aby se&nbsp;mí&nbsp;lidé mohli vybavit na&nbsp;odjezd, dílem proto, abych si&nbsp;znovu trochu vychutnal ten dům, údolí a&nbsp;okolí, které jsem si&nbsp;zamiloval. Při té&nbsp;příležitosti jsem několikrát zasel do&nbsp;Červené Slatiny, abych se&nbsp;podíval, co&nbsp;tu&nbsp;zrovna dělají z&nbsp;mramoru. Připadalo mi, že&nbsp;se&nbsp;celá dílna za&nbsp;ten rok hodně povznesla. Domluvil jsem se&nbsp;tu&nbsp;i&nbsp;o&nbsp;věcech, které by&nbsp;mi&nbsp;mohli zhotovit, pokud na&nbsp;ně&nbsp;najdu nezbytný mramor. Pátral jsem i&nbsp;po stopách doplňků k&nbsp;obkladům otcových sloupků, jež jsem kdysi koupil v&nbsp;téhle končině, ale veškeré dotazování i&nbsp;letos tak jako v&nbsp;dřívějších dobách bylo bezvýsledné.</span></p>
        <p class="chunk" data-nb-ref-number="12" data-nb-words="120" data-nb-chars="687"><span class="idea" data-nb-ref-number="12" id="idea12" data-nb-words="120" data-nb-chars="687">V&nbsp;Hlásném údolí se&nbsp;přihodilo cosi, co&nbsp;mě&nbsp;hodně rozradostnilo. Můj učitel hry na&nbsp;citeru, který byl na&nbsp;hodnou dobu málem nezvěstný, se&nbsp;znovu objevil. Dal najevo velkou radost, že&nbsp;mě&nbsp;vidí, a&nbsp;řekl, že&nbsp;se&nbsp;vydá se&nbsp;mnou do&nbsp;Velikonočního Hřebene, který byl teď ohniskem mého konání, do&nbsp;vesničky na&nbsp;travnatých kopečcích bez stromů a&nbsp;keřů, docela blízko věčnému ledu, s&nbsp;chudými obyvateli a&nbsp;s&nbsp;možná ještě chudším, skromným farářem. Řekl mi, že&nbsp;vykoná za&nbsp;mzdu práce, které mu&nbsp;zadám, a&nbsp;ve volném čase že&nbsp;budeme hrát na&nbsp;citeru. Že&nbsp;dosud neměl jediného žáka, u&nbsp;něhož by&nbsp;mu&nbsp;cvičení na&nbsp;citeru skýtalo tolik potěšení. Rozhodl jsem se, že&nbsp;se&nbsp;odvážím toho pokusu, a&nbsp;dohodli jsme se&nbsp;na&nbsp;vzájemných podmínkách.</span></p>
        <p class="chunk" data-nb-ref-number="13" data-nb-words="148" data-nb-chars="911"><span class="idea" data-nb-ref-number="13" id="idea13" data-nb-words="148" data-nb-chars="911">Když bylo všechno pohotově, z&nbsp;hostince U&nbsp;Javoru jsme vyrazili do&nbsp;Velikonočního Hřebene. Šel jsem se&nbsp;svými lidmi po&nbsp;odlehlých horských stezkách, protože ty&nbsp;vedly rychleji k&nbsp;cíli. Pouze jednou jsme měli možnost ubírat se&nbsp;po&nbsp;části proražené silnice a&nbsp;na ni&nbsp;jsem si&nbsp;najal dva lehké vozy. Ve&nbsp;Velikonočním Hřebeni jsem si&nbsp;nalezl malý pokojík. Pro mé&nbsp;lidi se&nbsp;upravila stodola a&nbsp;na mé&nbsp;věci se&nbsp;zvlášť postavil docela malý domeček z&nbsp;prken. Byli jsme poblíž těch nejvyšších velehor. Do&nbsp;mého mrňavého okénka nahlížely tři zasněžené vrcholky Pohlavárů, za&nbsp;nimi strměla vzhůru srázná, dost štíhlá, oslepivě bílá jehlice Velikonoční špice a&nbsp;vedle nich se&nbsp;prostírala jak drahokamy se&nbsp;třpytící pole Simů neboli Simského ledovce. Příkře hrotitou chrámovou věž ve&nbsp;vesničce ovíval břitký, téměř řezavý horský vzduch a&nbsp;snášel se&nbsp;nám na&nbsp;hlavy a&nbsp;na tváře. Daleko v&nbsp;hloubce spočívaly další hory a&nbsp;hustěji osídlené a&nbsp;lidnatější končiny.</span></p>
        <p class="chunk" data-nb-ref-number="14" data-nb-words="94" data-nb-chars="533"><span class="idea" data-nb-ref-number="14" id="idea14" data-nb-words="94" data-nb-chars="533">Vskutku navýsost mě&nbsp;těšilo, jak hraje na&nbsp;citeru můj znovunalezený učitel. Za&nbsp;tu&nbsp;dobu, co&nbsp;jsem ho&nbsp;neviděl, téměř jsem už&nbsp;zapomněl, jak skvělá je&nbsp;jeho hra. Cokoliv jsem od&nbsp;té&nbsp;doby kdy slyšel, bledlo do&nbsp;nicotnosti tváří v&nbsp;tvář tomu, jak hrál on, nemohu než užít tu&nbsp;výrazu „svrchovaná nádhera“. Zřejmě je&nbsp;tím svým nástrojem rovněž uchvácen a&nbsp;stržen; když hraje, je&nbsp;jiným člověkem a&nbsp;sahá až&nbsp;do&nbsp;hloubi své a&nbsp;do hloubek jiných lidí, do&nbsp;těch dobrých. Tady v&nbsp;horské výši byla ta&nbsp;krásná hra skoro ještě krásnější, ještě jímavější a&nbsp;výlučnější.</span></p>
        <p class="chunk" data-nb-ref-number="15" data-nb-words="40" data-nb-chars="234"><span class="idea" data-nb-ref-number="15" id="idea15" data-nb-words="40" data-nb-chars="234">Jako nás v&nbsp;minulém roce věznily lesy a&nbsp;zdi a&nbsp;jen málo míst nám skýtalo volný rozhled, tak jsme letos byli téměř stále na&nbsp;volných výšinách a&nbsp;jen výjimečně nás obklopovaly stěny anebo lesy. Nejčastějším společníkem našeho úsilí byl led.</span></p>
        <p class="chunk" data-nb-ref-number="16" data-nb-words="41" data-nb-chars="230"><span class="idea" data-nb-ref-number="16" id="idea16" data-nb-words="41" data-nb-chars="230">Když kalendář zvěstoval, že&nbsp;růže už&nbsp;budou jistě téměř odkvetlé, rozhodl jsem se, že&nbsp;zajdu za&nbsp;svými přáteli. Všechno jsem ve&nbsp;Velikonočním Hřebeni zařídil na&nbsp;dobu, kdy budu pryč, a&nbsp;na chvíli, kdy se&nbsp;vrátím, a&nbsp;vydal jsem se&nbsp;na&nbsp;cestu.</span></p>
        <p class="chunk" data-nb-ref-number="17" data-nb-words="96" data-nb-chars="549"><span class="idea" data-nb-ref-number="17" id="idea17" data-nb-words="96" data-nb-chars="549">Když jsem dorazil na&nbsp;Strázný dvůr, řekl mi&nbsp;zahradník a&nbsp;sloužící, že&nbsp;Matylda, Natálie, můj hostitel, Eustach, Roland a&nbsp;Gustav jsou pryč ve&nbsp;Hvězdném dvoře. Růže už&nbsp;odkvetly a&nbsp;už mě&nbsp;nečekali. Můj hosti­tel říkal, protože jsem mu&nbsp;na&nbsp;jaře oznámil, že&nbsp;letos budu pobývat těsně u&nbsp;Simského ledovce, že&nbsp;nejspíš v&nbsp;létě nebudu odtamtud vážit tu&nbsp;dalekou cestu a&nbsp;dá se&nbsp;předpokládat, že&nbsp;na&nbsp;podzim svou práci zkrátím a&nbsp;na nějakou dobu zavítám k&nbsp;přátelům. Kdybych však přece jenom přijel, měli tu&nbsp;lidé pokyn říci mi, abych byl tak laskav a&nbsp;dojel do&nbsp;Hvězdného dvora.</span></p>
        <p class="chunk" data-nb-ref-number="18" data-nb-words="17" data-nb-chars="91"><span class="idea" data-nb-ref-number="18" id="idea18" data-nb-words="17" data-nb-chars="91">Druhý den ráno jsem si&nbsp;tedy na&nbsp;poště najal lehký kočár a&nbsp;vyrazil směrem do&nbsp;Hvězdného dvora.</span></p>
        <p class="chunk" data-nb-ref-number="19" data-nb-words="105" data-nb-chars="628"><span class="idea" data-nb-ref-number="19" id="idea19" data-nb-words="105" data-nb-chars="628">Když jsem dorazil do&nbsp;okolí Hvězdného dvora, viděl jsem, že&nbsp;na&nbsp;plotech a&nbsp;v&nbsp;zahradách tu&nbsp;ještě kvete nejedna svěží růže, ačkoliv na&nbsp;Strázném dvoře nebylo zahlédnout jedinou ani na&nbsp;mřížích, ani v&nbsp;zahradě, vyjma mnoha uvadlých a&nbsp;svraštělých květů, které zapomněli sejmout. I&nbsp;na výšině, která vedla vzhůru k&nbsp;zámku, byla na&nbsp;růžových keřích, jež tu&nbsp;a&nbsp;tam vroubily trávník, protože ve&nbsp;Hvězdném dvoře se&nbsp;růže zvlášť nepěstovaly, nýbrž se&nbsp;vysazovaly obvykle jen jako pouhá hezká zahradní ozdoba, dosud poupata čekající, až&nbsp;se&nbsp;rozpuknou. To&nbsp;mělo svůj původ nejspíš v&nbsp;tom, že&nbsp;Hvězdný dvůr je&nbsp;blíž horám a&nbsp;výše než Růžový dům mého hostitele.</span></p>
        <p class="chunk" data-nb-ref-number="20" data-nb-words="96" data-nb-chars="556"><span class="idea" data-nb-ref-number="20" id="idea20" data-nb-words="96" data-nb-chars="556">Na&nbsp;nádvoří domu lidé ode mne převzali zavazadla a&nbsp;koně a&nbsp;poslali mě&nbsp;velkým schodištěm nahoru. Ježto jsem byl ohlášen, dovedli mě&nbsp;k&nbsp;Matyldinu pokoji; zastihl jsem ji&nbsp;v&nbsp;něm samotnou. Matylda mi&nbsp;vyšla vstříc téměř až&nbsp;ke&nbsp;dveřím a&nbsp;uvítala mě&nbsp;se&nbsp;stejně upřímnou srdečností a&nbsp;přátelskostí, jaká je&nbsp;jí&nbsp;odevždy vlastní. Dovedla mě&nbsp;ke&nbsp;stolu, který stál u&nbsp;okna ozdobeného květinami, tam kde ráda sedávala, a&nbsp;ukázala mi&nbsp;naproti na&nbsp;židli u&nbsp;stolu. Když jsme si&nbsp;sedli, řekla: „Velice mě&nbsp;těší, že&nbsp;jste ještě přijel, mysleli jsme, že&nbsp;letos tu&nbsp;dalekou cestu vážit nebudete.“</span></p>
        <p class="chunk" data-nb-ref-number="21" data-nb-words="38" data-nb-chars="201"><span class="idea" data-nb-ref-number="21" id="idea21" data-nb-words="38" data-nb-chars="201">„Tam kde mě&nbsp;přátelsky přijímají,“ odpověděl jsem jí, „a kde se&nbsp;mnou zacházejí tak laskavě, tam se&nbsp;na&nbsp;cestu vydávám rád, vydávám se&nbsp;tam rok co&nbsp;rok, i&nbsp;když je&nbsp;to&nbsp;daleko a&nbsp;musím přerušit, čím se&nbsp;zabývám.“</span></p>
        <p class="chunk" data-nb-ref-number="22" data-nb-words="126" data-nb-chars="706"><span class="idea" data-nb-ref-number="22" id="idea22" data-nb-words="126" data-nb-chars="706">„A&nbsp;teď tady v&nbsp;domě nacházíte jen mě&nbsp;a&nbsp;Natálii,“ opáčila, „muži, když viděli, že&nbsp;odkvetly růže, a&nbsp;vy jste ještě nepřijel, prohlásili, že&nbsp;už&nbsp;tohle léto vůbec nepřijedete, a&nbsp;vyrazili na&nbsp;malou výpravu, je&nbsp;s&nbsp;nimi i&nbsp;Gustav, protože má&nbsp;velmi rád cestování. Zavítají do&nbsp;jednoho malého kostelíka v&nbsp;odlehlém horském údolí, Roland přivezl jeho kresbu. Kostelík na&nbsp;kresbě všem připadal velice krásný a&nbsp;teď k&nbsp;němu jedou a&nbsp;Roland je&nbsp;vede. Kam pojedou pak, až&nbsp;si&nbsp;kostelík prohlédnou, to&nbsp;nevím; ale vím, že&nbsp;tu&nbsp;několik dnů nebudou a&nbsp;vrátí se&nbsp;do&nbsp;Hvězdného dvora. Musíte na&nbsp;ně&nbsp;počkat tady, budou mít radost, že&nbsp;vás vidí, a&nbsp;já se&nbsp;budu snažit, abych zařídila všechno, co&nbsp;je&nbsp;potřeba, a&nbsp;vy jste tady pak měl co&nbsp;největší pohodlí.“</span></p>
        <p class="chunk" data-nb-ref-number="23" data-nb-words="38" data-nb-chars="249"><span class="idea" data-nb-ref-number="23" id="idea23" data-nb-words="38" data-nb-chars="249">„Na nějaké pohodlí,“ opáčil jsem, „nejsem ani zvyklý, ani si&nbsp;ho&nbsp;nijak nepovažuji. Jen bych vám do&nbsp;té&nbsp;vaší teď osamělé domácnosti nechtěl vnášet cokoliv rušivého. Toho nejvýsostnějšího, co&nbsp;jsem mohl očekávat, toho se&nbsp;mi&nbsp;dostalo, přátelského přijetí.“</span></p>
        <p class="chunk" data-nb-ref-number="24" data-nb-words="68" data-nb-chars="407"><span class="idea" data-nb-ref-number="24" id="idea24" data-nb-words="68" data-nb-chars="407">„I když přátelské přijetí je&nbsp;zajisté věc výsostná a&nbsp;i když neprahnete po&nbsp;nějakém pohodlí,“ odpověděla mi, „přátelsky se&nbsp;tvářit, když se&nbsp;vítá nějaký host, to&nbsp;není to&nbsp;jediné, jakkoliv si&nbsp;něčeho takového člověk musí vážit, ale musí se&nbsp;to&nbsp;projevit i&nbsp;skutkem, musí nám být dovoleno povinnost, která je&nbsp;nám milá, také plnit a&nbsp;hostu poskytnout tolik útulnosti, kolik okolnosti dovolují, ať&nbsp;už&nbsp;ji&nbsp;využije, nebo&nbsp;ne.“</span></p>
        <p class="chunk" data-nb-ref-number="25" data-nb-words="30" data-nb-chars="171"><span class="idea" data-nb-ref-number="25" id="idea25" data-nb-words="30" data-nb-chars="171">„Nebudu se&nbsp;přít o&nbsp;to, co&nbsp;pokládáte za&nbsp;povinnost,“ odpověděl jsem jí, „nebudu to&nbsp;zpochybňovat, jen si&nbsp;musím přát, aby se&nbsp;to&nbsp;spojovalo s&nbsp;co nejmenšími obětmi z&nbsp;vaší strany.“</span></p>
        <p class="chunk" data-nb-ref-number="26" data-nb-words="24" data-nb-chars="137"><span class="idea" data-nb-ref-number="26" id="idea26" data-nb-words="24" data-nb-chars="137">„Takové oběti nebudou velké,“ řekla Matylda, „jde jen o&nbsp;to, aby si&nbsp;lidé hleděli jisté bedlivosti a&nbsp;ochoty, a&nbsp;tohle mi&nbsp;už&nbsp;musíte dovolit.“</span></p>
        <p class="chunk" data-nb-ref-number="27" data-nb-words="17" data-nb-chars="106"><span class="idea" data-nb-ref-number="27" id="idea27" data-nb-words="17" data-nb-chars="106">Dořekla to, zatáhla za&nbsp;šňůru od&nbsp;zvonku a&nbsp;pokynula sloužícímu, který vešel dovnitř, aby jí&nbsp;zavolal správce.</span></p>
        <p class="chunk" data-nb-ref-number="28" data-nb-words="53" data-nb-chars="283"><span class="idea" data-nb-ref-number="28" id="idea28" data-nb-words="53" data-nb-chars="283">Když ten přišel, řekla mu&nbsp;navýsost prostě a&nbsp;stručně, aby se&nbsp;postaral co&nbsp;nejlépe o&nbsp;mé delší pobývání v&nbsp;domě. Když se&nbsp;už&nbsp;chystal odejít, ještě mu&nbsp;přikázala, aby nejdřív ze&nbsp;všeho řekl slečně, kdo to&nbsp;přijel, ona že&nbsp;jí&nbsp;to&nbsp;oznámí později rovněž, a&nbsp;k&nbsp;večeři že&nbsp;se&nbsp;všichni sejdeme v&nbsp;jídelně.</span></p>
        <p class="chunk" data-nb-ref-number="29" data-nb-words="31" data-nb-chars="164"><span class="idea" data-nb-ref-number="29" id="idea29" data-nb-words="31" data-nb-chars="164">Správce odešel a&nbsp;Matylda řekla, že&nbsp;teď už&nbsp;máme za&nbsp;sebou to&nbsp;hlavní, že&nbsp;už&nbsp;jen vyslechnout, co&nbsp;se&nbsp;nám posléze řekne o&nbsp;prostředcích a&nbsp;způsobu, jak se&nbsp;to&nbsp;všechno udělá.</span></p>
        <p class="chunk" data-nb-ref-number="30" data-nb-words="28" data-nb-chars="141"><span class="idea" data-nb-ref-number="30" id="idea30" data-nb-words="28" data-nb-chars="141">Debatovali jsme teď už&nbsp;o&nbsp;něčem jiném. Matylda se&nbsp;mě&nbsp;zeptala, jak se&nbsp;mi&nbsp;daří, a&nbsp;obecně se&nbsp;dotazovala na&nbsp;to, čím vším se&nbsp;zabývám v&nbsp;tomhle létě.</span></p>
        <p class="chunk" data-nb-ref-number="31" data-nb-words="107" data-nb-chars="583"><span class="idea" data-nb-ref-number="31" id="idea31" data-nb-words="107" data-nb-chars="583">Odpověděl jsem jí, že&nbsp;se&nbsp;mi&nbsp;fyzicky daří pořád stejně dobře. Od&nbsp;dětství mě&nbsp;vedli k&nbsp;prostému životu, a&nbsp;ten, protože se&nbsp;pojil s&nbsp;častým pobýváním venku, dal mi&nbsp;trvalé a&nbsp;nezkalené zdraví. Jak se&nbsp;mi&nbsp;daří na&nbsp;duchu, to&nbsp;záleží na&nbsp;tom, čím se&nbsp;obírám. Snažím se&nbsp;své konání řídit svým rozumem, a&nbsp;je-li má&nbsp;činnost uspořádaná a&nbsp;podle mého názoru má&nbsp;naději na&nbsp;úspěch, skýtá mi&nbsp;poklid a&nbsp;vnitřní pevnost. V&nbsp;posledních letech je, pokud jde o&nbsp;mé hlavní zaměření, téměř neustále stejná, jen místo, kde se&nbsp;odbývá, se&nbsp;změnilo. Vedlejší zaměření je&nbsp;arci teď jiné a&nbsp;takhle se&nbsp;bude měnit, dokud se&nbsp;bude žít.</span></p>
        <p class="chunk" data-nb-ref-number="32" data-nb-words="13" data-nb-chars="72"><span class="idea" data-nb-ref-number="32" id="idea32" data-nb-words="13" data-nb-chars="72">Nato jsem se&nbsp;já&nbsp;vyptal, jak dobrému zdraví se&nbsp;těší všichni naši přátelé.</span></p>
        <p class="chunk" data-nb-ref-number="33" data-nb-words="281" data-nb-chars="1619"><span class="idea" data-nb-ref-number="33" id="idea33" data-nb-words="281" data-nb-chars="1619">Matylda mi&nbsp;odpověděla, že&nbsp;tady může být člověk nanejvýš spokojen. Můj hostitel že&nbsp;dál žije svůj prostý život, že&nbsp;se&nbsp;snaží, aby ten jeho kousíček země co&nbsp;nejlépe plnil povinnost zachovávat to, co&nbsp;existuje, povinnost s&nbsp;níž se&nbsp;pojí každé vlastnictví půdy, můj hostitel že&nbsp;svým sousedům a&nbsp;dalším lidem skýtá leccos dobrého, dělá to&nbsp;neokázale a&nbsp;hlavně se&nbsp;snaží, aby se&nbsp;tak dělo ve&nbsp;vší tichosti, zdobí si&nbsp;život uměním, vědou a&nbsp;jinými věcmi, které spadají dílem do&nbsp;téhle sféry, dílem téměř do&nbsp;oblasti zálib, a&nbsp;snaží se&nbsp;posléze svou existenci naplňovat poklidnou úctou k&nbsp;nejvyšší moci, jež dává řád všemu, co&nbsp;je. To&nbsp;co&nbsp;vposledku rovněž patří ke&nbsp;štěstí, laskavost lidí, sálá mu&nbsp;vstříc samo od&nbsp;sebe. Eustach a&nbsp;Roland, dosti samostatný, připojili se&nbsp;zčásti k&nbsp;téhle tkáni rozmanitých činností, zčásti jsou poslušni vlastních podnětů a&nbsp;situací. Gustav že&nbsp;teprve stoupá po&nbsp;příčlích svého mládí a&nbsp;Matylda si&nbsp;myslí, že&nbsp;si&nbsp;tu&nbsp;vede správně. Je-li tomu tak, potom by&nbsp;se&nbsp;poslední příčel měla přikládat na&nbsp;každou úroveň jeho života, na&nbsp;níž kdy bude muset putovat. A&nbsp;pokud jde posléze o&nbsp;ni a&nbsp;o&nbsp;Natálii, život žen je&nbsp;vždycky životem závislým a&nbsp;doplňujícím a&nbsp;v&nbsp;něm si&nbsp;připadá spokojená a&nbsp;bezpečná. Obě že&nbsp;pozbyly opory v&nbsp;příbuzných a&nbsp;v&nbsp;blízkých rodinných příslušnících, jež jim měla skýtat přirozenou jistotu, žily na&nbsp;svých majetcích v&nbsp;nejistotě, musely leccos vydobývat jenom ze&nbsp;sebe tak jako kdekterý muž a&nbsp;požívají ženských práv pouze v&nbsp;odlesku života svých přátel, s&nbsp;nimiž je&nbsp;spoutala léta, tak jak běžela Tak se&nbsp;věci mají, v&nbsp;souladu s&nbsp;tím, jakou obě ženy mají povahu, budou se&nbsp;tak mít i&nbsp;nadále a&nbsp;v&nbsp;budoucnu se&nbsp;budou vyvíjet tak nebo onak.</span></p>
        <p class="chunk" data-nb-ref-number="34" data-nb-words="85" data-nb-chars="475"><span class="idea" data-nb-ref-number="34" id="idea34" data-nb-words="85" data-nb-chars="475">Tímhle Matyldiným výkladem jsem celý zvážněl. To&nbsp;napětí opadlo, když jsme přešli na&nbsp;vyprávění o&nbsp;tom, co&nbsp;se&nbsp;přihodilo v&nbsp;tomhle létě. Matylda mě&nbsp;informovala o&nbsp;tom, jak kvetly růže, o&nbsp;tom, kdo se&nbsp;na&nbsp;ně&nbsp;přijel podívat, o&nbsp;tom, jak Matylda žila ve&nbsp;Hvězdném dvoře, a&nbsp;jak se&nbsp;daří všemu, co&nbsp;spěje do&nbsp;každoroční sklizně. Já&nbsp;jsem jí&nbsp;vylíčil tak trochu místo, kde toho času pobývám, zvěstoval jí, o&nbsp;co se&nbsp;snažím, a&nbsp;vyprávěl jsem jí, jakými způsoby a&nbsp;prostředky se&nbsp;toho snažíme dosáhnout.</span></p>
        <p class="chunk" data-nb-ref-number="35" data-nb-words="15" data-nb-chars="83"><span class="idea" data-nb-ref-number="35" id="idea35" data-nb-words="15" data-nb-chars="83">Tahle debata trvala delší dobu; poté jsem se&nbsp;odporoučel a&nbsp;vydal se&nbsp;do&nbsp;svého pokoje.</span></p>
        <p class="chunk" data-nb-ref-number="36" data-nb-words="105" data-nb-chars="614"><span class="idea" data-nb-ref-number="36" id="idea36" data-nb-words="105" data-nb-chars="614">Poskytli mi&nbsp;a&nbsp;zařídili týž pokoj, jaký jsem míval pokaždé, když jsem byl ve&nbsp;Hvězdném dvoře. Z&nbsp;Matyldina předpokoje mě&nbsp;do&nbsp;něho zavedl jeden sloužící. Pokoj vypadal téměř stejně jako dříve, kdykoliv jsem bydlel v&nbsp;tomhle domě. Nezapomnělo se&nbsp;ani na&nbsp;knihy, které sem správce vždycky přinesl, abych se&nbsp;měl čím obírat. Když jsem byl v&nbsp;pokoji nějakou chvíli sám, vešel dovnitř zmíněný správce a&nbsp;zeptal se, jestli je&nbsp;v&nbsp;bytě všechno v&nbsp;náležitém pořádku anebo jestli mám nějaké přání. Když jsem ho&nbsp;ujistil, že&nbsp;všechno je&nbsp;znamenité víc, než vůbec potřebuji, a&nbsp;když jsem mu&nbsp;poděkoval za&nbsp;jeho úsilí a&nbsp;péči, správce zase odešel.</span></p>
        <p class="chunk" data-nb-ref-number="37" data-nb-words="38" data-nb-chars="209"><span class="idea" data-nb-ref-number="37" id="idea37" data-nb-words="38" data-nb-chars="209">Nějaký čas jsem se&nbsp;oddával odpočinku, poté jsem se&nbsp;prošel po&nbsp;prostorách domu, podíval se&nbsp;jedním, podíval se&nbsp;druhým oknem na&nbsp;známé věci, na&nbsp;blízká pole a&nbsp;na vzdálené hory a&nbsp;převlékl se&nbsp;do&nbsp;jiných šatů na&nbsp;večeři.</span></p>
        <p class="chunk" data-nb-ref-number="38" data-nb-words="13" data-nb-chars="76"><span class="idea" data-nb-ref-number="38" id="idea38" data-nb-words="13" data-nb-chars="76">Ježto jsem přijel na&nbsp;zámek pozdě odpoledne, k&nbsp;večeři mě&nbsp;zavolali téměř hned.</span></p>
        <p class="chunk" data-nb-ref-number="39" data-nb-words="65" data-nb-chars="352"><span class="idea" data-nb-ref-number="39" id="idea39" data-nb-words="65" data-nb-chars="352">Vydal jsem se&nbsp;do&nbsp;jídelny a&nbsp;našel tam už&nbsp;Matyldu a&nbsp;Natálii. Ma­tylda měla na&nbsp;sobě jiné šaty, než když jsem se&nbsp;s&nbsp;ní setkal v&nbsp;její komnatě po&nbsp;svém příjezdu. O&nbsp;Natálii jsem nic takového nevěděl; ale ježto měla podobné šaty jako Matylda, tušil jsem to&nbsp;a&nbsp;nemohl nebýt přesvědčen, že&nbsp;jí&nbsp;můj příjezd ohlásili. Přivítali jsme se&nbsp;velice prostě a&nbsp;usedli ke&nbsp;stolu.</span></p>
        <p class="chunk" data-nb-ref-number="40" data-nb-words="22" data-nb-chars="108"><span class="idea" data-nb-ref-number="40" id="idea40" data-nb-words="22" data-nb-chars="108">Bylo pro mne hodně zvláštní a&nbsp;podivné, že&nbsp;sedím za&nbsp;stolem u&nbsp;večeře s&nbsp;Matyldou a&nbsp;s&nbsp;Natálií sám v&nbsp;jejich domě.</span></p>
        <p class="chunk" data-nb-ref-number="41" data-nb-words="6" data-nb-chars="39"><span class="idea" data-nb-ref-number="41" id="idea41" data-nb-words="6" data-nb-chars="39">Rozhovor se&nbsp;točil kolem obvyklých věcí.</span></p>
        <p class="chunk" data-nb-ref-number="42" data-nb-words="15" data-nb-chars="83"><span class="idea" data-nb-ref-number="42" id="idea42" data-nb-words="15" data-nb-chars="83">Po&nbsp;jídle jsem brzy odešel, abych ženy nerušil, a&nbsp;uchýlil jsem se&nbsp;do&nbsp;svého příbytku.</span></p>
        <p class="chunk" data-nb-ref-number="43" data-nb-words="28" data-nb-chars="166"><span class="idea" data-nb-ref-number="43" id="idea43" data-nb-words="28" data-nb-chars="166">Tam jsem se&nbsp;chvíli obíral svými písemnostmi a&nbsp;knihami, které jsem vylovil ze&nbsp;zavazadla, pak jsem se&nbsp;zahloubal do&nbsp;přemítání a&nbsp;uvažování a&nbsp;posléze jsem ulehl ke&nbsp;spánku.</span></p>
        <p class="chunk" data-nb-ref-number="44" data-nb-words="44" data-nb-chars="249"><span class="idea" data-nb-ref-number="44" id="idea44" data-nb-words="44" data-nb-chars="249">Další den jsem využil k&nbsp;ranní procházce o&nbsp;samotě, pak jsme se&nbsp;spolu nasnídali, poté jsme šli do&nbsp;zahrady, pak jsem se&nbsp;zabýval obrazy v&nbsp;pokojích. Odpoledne jsme využili k&nbsp;vycházce do&nbsp;částí šafářského dvora a&nbsp;na pole a&nbsp;večer byl jako ten předcházející.</span></p>
        <p class="chunk" data-nb-ref-number="45" data-nb-words="24" data-nb-chars="126"><span class="idea" data-nb-ref-number="45" id="idea45" data-nb-words="24" data-nb-chars="126">S&nbsp;Natálií, když teď na&nbsp;zámku pobývala s&nbsp;matkou sama, byl jsem si&nbsp;téměř cizejší, než jsem vůči ní&nbsp;byl kdy uprostřed mnoha lidí.</span></p>
        <p class="chunk" data-nb-ref-number="46" data-nb-words="12" data-nb-chars="73"><span class="idea" data-nb-ref-number="46" id="idea46" data-nb-words="12" data-nb-chars="73">Toho dne jsme spolu mluvili jen málo, jen o&nbsp;těch nejobyčejnějších věcech.</span></p>
        <p class="chunk" data-nb-ref-number="47" data-nb-words="30" data-nb-chars="174"><span class="idea" data-nb-ref-number="47" id="idea47" data-nb-words="30" data-nb-chars="174">Druhý den proběhl jako první. Znovu jsem si&nbsp;prohlížel obrazy, byl jsem v&nbsp;komnatách se&nbsp;starobylým nábytkem a&nbsp;zašel jsem do&nbsp;chodeb, do&nbsp;síní a&nbsp;za vyobrazeními v&nbsp;horním poschodí.</span></p>
        <p class="chunk" data-nb-ref-number="48" data-nb-words="221" data-nb-chars="1285"><span class="idea" data-nb-ref-number="48" id="idea48" data-nb-words="221" data-nb-chars="1285">Třetího dne odpoledne, co&nbsp;jsem pobýval ve&nbsp;Hvězdném dvoře, když jsem chvíli nahlížel do&nbsp;řádků starého Homéra, chtěl jsem vyjít z&nbsp;příbytku, kde jsem v&nbsp;tu dobu pobýval, a&nbsp;vydat se&nbsp;do&nbsp;zahrady. Odložil jsem Homérova slova na&nbsp;stůl, odešel do&nbsp;předsíně, zavřel za&nbsp;sebou dveře příbytku a&nbsp;malým schodištěm v&nbsp;zadní části domu jsem sešel do&nbsp;zahrady. Byl velmi krásný den, na&nbsp;obloze nebyl jediný mráček, slunce teple ozařovalo květy, bylo ticho, nikdo nepracoval, ani ptáci nezpívali. Slyšel jsem pouze prosté škrábání a&nbsp;tiché ťukání dělníků, kteří z&nbsp;lešení poblíž dveří, kudy jsem šel ven, zaujatě otloukali z&nbsp;budovy omítku. Kolem keřů a&nbsp;opožděných květů jsem šel vstříc stínu, který se&nbsp;mi&nbsp;naskýtal na&nbsp;jedné písčité pěšině vroubené dosti vysokými živými ploty. Písčitá pěšina mě&nbsp;dovedla k&nbsp;lípám, od&nbsp;těch jsem pod klenbou z&nbsp;listí prošel k&nbsp;břečťanové stěně. Dal jsem se&nbsp;podél stěny a&nbsp;vešel do&nbsp;jeskyně s&nbsp;kašnou. Přišel jsem od&nbsp;levé strany zdi, když se&nbsp;jde odtamtud, má&nbsp;člověk na&nbsp;nymfu u&nbsp;zřídla krásnější pohled, zato však nevidí lavičku, protože ta&nbsp;v&nbsp;jeskyni stojí naproti nymfě. Když jsem vešel dovnitř, uviděl jsem, že&nbsp;na&nbsp;lavičce sedí Natálie. Byla notně poděšená a&nbsp;vstala. I&nbsp;já jsem byl vyděšený; přesto jsem se&nbsp;jí&nbsp;zadíval do&nbsp;tváře. Na&nbsp;ní&nbsp;se&nbsp;střídal ruměnec a&nbsp;bledost a&nbsp;oči Natálie upírala na&nbsp;mne.</span></p>
        <p class="chunk" data-nb-ref-number="49" data-nb-words="33" data-nb-chars="179"><span class="idea" data-nb-ref-number="49" id="idea49" data-nb-words="33" data-nb-chars="179">Řekl jsem: „Slečno, budete mi&nbsp;věřit, řeknu-li vám, že&nbsp;jsem k&nbsp;jesky­ni přišel od&nbsp;loubí na&nbsp;levé straně téhle zdi a&nbsp;že jsem vás nemohl vidět, jinak bych dovnitř nešel a&nbsp;nerušil vás?“</span></p>
        <p class="chunk" data-nb-ref-number="50" data-nb-words="10" data-nb-chars="51"><span class="idea" data-nb-ref-number="50" id="idea50" data-nb-words="10" data-nb-chars="51">Neodpověděla mi&nbsp;nic a&nbsp;pořád ještě se&nbsp;na&nbsp;mne dívala.</span></p>
        <p class="chunk" data-nb-ref-number="51" data-nb-words="23" data-nb-chars="126"><span class="idea" data-nb-ref-number="51" id="idea51" data-nb-words="23" data-nb-chars="126">Řekl jsem znovu: „Když jsem vás znepokojil, i&nbsp;když proti své vůli, pak mi&nbsp;to&nbsp;snad laskavě odpustíte, a&nbsp;já se&nbsp;vzápětí vzdálím.“</span></p>
        <p class="chunk" data-nb-ref-number="52" data-nb-words="4" data-nb-chars="20"><span class="idea" data-nb-ref-number="52" id="idea52" data-nb-words="4" data-nb-chars="20">„Ach ne, ne,“ řekla.</span></p>
        <p class="chunk" data-nb-ref-number="53" data-nb-words="17" data-nb-chars="99"><span class="idea" data-nb-ref-number="53" id="idea53" data-nb-words="17" data-nb-chars="99">Ježto jsem zrozpačitěl a&nbsp;neporozuměl, co&nbsp;tím myslí, zeptal jsem se: „Vy se&nbsp;na&nbsp;mě&nbsp;hněváte, Natálie?“</span></p>
        <p class="chunk" data-nb-ref-number="54" data-nb-words="16" data-nb-chars="89"><span class="idea" data-nb-ref-number="54" id="idea54" data-nb-words="16" data-nb-chars="89">„Ne, nehněvám se&nbsp;na&nbsp;vás,“ odpověděla mi&nbsp;a&nbsp;oči, které právě sklopila, znovu upřela na&nbsp;mne.</span></p>
        <p class="chunk" data-nb-ref-number="55" data-nb-words="16" data-nb-chars="89"><span class="idea" data-nb-ref-number="55" id="idea55" data-nb-words="16" data-nb-chars="89">„Vy jste přišla na&nbsp;tohle místo, abyste byla sama,“ řekl jsem, „musím tedy od&nbsp;vás odejít.“</span></p>
        <p class="chunk" data-nb-ref-number="56" data-nb-words="15" data-nb-chars="97"><span class="idea" data-nb-ref-number="56" id="idea56" data-nb-words="15" data-nb-chars="97">„Pokud se&nbsp;mi&nbsp;nevyhýbáte úmyslně, pak ode mě&nbsp;nemusíte z&nbsp;nějakého nezbytí odcházet,“ odpověděla mi.</span></p>
        <p class="chunk" data-nb-ref-number="57" data-nb-words="30" data-nb-chars="186"><span class="idea" data-nb-ref-number="57" id="idea57" data-nb-words="30" data-nb-chars="186">„Jestli není povinné od&nbsp;vás odcházet,“ opáčil jsem, „pak byste si&nbsp;měla znovu sednout tam, odkud jsem vás vyplašil. Udělejte to, Natálie, usedněte zase na&nbsp;místo, kde jste předtím seděla.“</span></p>
        <p class="chunk" data-nb-ref-number="58" data-nb-words="14" data-nb-chars="84"><span class="idea" data-nb-ref-number="58" id="idea58" data-nb-words="14" data-nb-chars="84">Uvelebila se&nbsp;na&nbsp;lavici docela vpředu naproti východu a&nbsp;opřela se&nbsp;o&nbsp;mramorový lenoch.</span></p>
        <p class="chunk" data-nb-ref-number="59" data-nb-words="57" data-nb-chars="328"><span class="idea" data-nb-ref-number="59" id="idea59" data-nb-words="57" data-nb-chars="328">Takto jsem pak stál mezi ní&nbsp;a&nbsp;sochou. Protože mi&nbsp;to&nbsp;připadalo nevhodné, ustoupil jsem poněkud dozadu. Ovšem teď jsem zase zpříma stál před prázdnou částí lavice v&nbsp;té nepříliš vysoké síni, a&nbsp;ježto mi&nbsp;i&nbsp;tohle připadalo spíše nevhodné než přiměřené, usedl jsem na&nbsp;druhou část lavice a&nbsp;řekl jsem: „Máte tohle místo raději než jiná?“</span></p>
        <p class="chunk" data-nb-ref-number="60" data-nb-words="18" data-nb-chars="102"><span class="idea" data-nb-ref-number="60" id="idea60" data-nb-words="18" data-nb-chars="102">„Mám je&nbsp;ráda,“ odpověděla mi, „protože je&nbsp;uzavřené a&nbsp;protože socha je&nbsp;krásná. Copak vy&nbsp;je&nbsp;rád nemáte?“</span></p>
        <p class="chunk" data-nb-ref-number="61" data-nb-words="18" data-nb-chars="84"><span class="idea" data-nb-ref-number="61" id="idea61" data-nb-words="18" data-nb-chars="84">„Já jsem se&nbsp;naučil mít rád tu&nbsp;sochu o&nbsp;to víc, oč&nbsp;déle jsem ji&nbsp;znal,“ odpověděl jsem.</span></p>
        <p class="chunk" data-nb-ref-number="62" data-nb-words="7" data-nb-chars="44"><span class="idea" data-nb-ref-number="62" id="idea62" data-nb-words="7" data-nb-chars="44">„Chodíval jste sem dříve často?“ zeptala se.</span></p>
        <p class="chunk" data-nb-ref-number="63" data-nb-words="44" data-nb-chars="271"><span class="idea" data-nb-ref-number="63" id="idea63" data-nb-words="44" data-nb-chars="271">„Když jsem díky laskavosti vaší matky kreslil nejeden nábytek a&nbsp;zařízení ve&nbsp;Hvězdném dvoře a&nbsp;bydlel jsem tam téměř sám, chodíval jsem do&nbsp;téhle síně často,“ opáčil jsem. „A&nbsp;i později, kdykoliv jsem sem přijel díky přátelskému pozvání, neopomněl jsem zajít na&nbsp;tohle místo.“</span></p>
        <p class="chunk" data-nb-ref-number="64" data-nb-words="6" data-nb-chars="34"><span class="idea" data-nb-ref-number="64" id="idea64" data-nb-words="6" data-nb-chars="34">„Já vás tu&nbsp;viděla,“ řekla Natálie.</span></p>
        <p class="chunk" data-nb-ref-number="65" data-nb-words="37" data-nb-chars="218"><span class="idea" data-nb-ref-number="65" id="idea65" data-nb-words="37" data-nb-chars="218">„Celé je&nbsp;to&nbsp;zbudováno tak, aby hovělo mysli a&nbsp;rozumu,“ odpověděl jsem, „břečťanová stěna všechno pokojně završuje, ty&nbsp;dva duby se&nbsp;tyčí jak strážci, a&nbsp;běl kamene se&nbsp;přirozeně vyděluje z&nbsp;tmavého listí a&nbsp;z&nbsp;tmavé zahrady.“</span></p>
        <p class="chunk" data-nb-ref-number="66" data-nb-words="120" data-nb-chars="670"><span class="idea" data-nb-ref-number="66" id="idea66" data-nb-words="120" data-nb-chars="670">„Všechno tu&nbsp;vznikalo postupně, jak matka vypráví,“ opáčila Natálie, „břečťan se&nbsp;vzdělával, stěna zvětšovala, rozšiřovala a&nbsp;dovedla až&nbsp;k&nbsp;dubům. I&nbsp;v&nbsp;síni to&nbsp;bývalo jiné. Lavice tu&nbsp;nebyla. Ale protože se&nbsp;lidé na&nbsp;ten mramor tak často dívali a&nbsp;protože u&nbsp;něho stáli anebo i&nbsp;v&nbsp;síni vedle něho, ježto se&nbsp;matka na&nbsp;sochu rovněž ráda dívala a&nbsp;dlouho se&nbsp;na&nbsp;ni&nbsp;dívala, dala ze&nbsp;stejné suroviny, z&nbsp;níž je&nbsp;zhotovena nymfa, udělat i&nbsp;lavici a&nbsp;dala k&nbsp;ní zhotovit i&nbsp;tu navýsost uměleckou, v&nbsp;předkřesťanském slohu vyvedenou opěrku, aby lavice na&nbsp;jedné straně ladila s&nbsp;tím dílem a&nbsp;tak se&nbsp;na&nbsp;druhé straně mohl každý pohledem na&nbsp;dílo zklidnit a&nbsp;osvěžit. Časem přišla sem i&nbsp;ta alabastrová mísa.“</span></p>
        <p class="chunk" data-nb-ref-number="67" data-nb-words="13" data-nb-chars="80"><span class="idea" data-nb-ref-number="67" id="idea67" data-nb-words="13" data-nb-chars="80">„Lidi taková díla přitahují,“ odpověděl jsem jí, „a chuť dívat se&nbsp;kolem přijde.“</span></p>
        <p class="chunk" data-nb-ref-number="68" data-nb-words="23" data-nb-chars="126"><span class="idea" data-nb-ref-number="68" id="idea68" data-nb-words="23" data-nb-chars="126">„Já tu&nbsp;sochu vídala od&nbsp;dětství a&nbsp;zvykla jsem si&nbsp;na&nbsp;ni,“ řekla Natálie, „nepřipadá vám už&nbsp;jen ten samotný kámen velice krásný?“</span></p>
        <p class="chunk" data-nb-ref-number="69" data-nb-words="7" data-nb-chars="49"><span class="idea" data-nb-ref-number="69" id="idea69" data-nb-words="7" data-nb-chars="49">„Připadá mi&nbsp;zcela mimořádně krásný,“ opáčil jsem.</span></p>
        <p class="chunk" data-nb-ref-number="70" data-nb-words="63" data-nb-chars="346"><span class="idea" data-nb-ref-number="70" id="idea70" data-nb-words="63" data-nb-chars="346">„Vždycky když se&nbsp;na&nbsp;něj dlouho dívám,“ řekla, „zdá se&nbsp;mi, jako kdyby v&nbsp;něm byla velikánská hloubka, jako kdyby snad člověk do&nbsp;něho mohl i&nbsp;vniknout a&nbsp;jako kdyby byl průsvitný, což není. Staví člověku před oči ryzí plochu a&nbsp;ta je&nbsp;tak jemná, že&nbsp;téměř neklade odpor, a&nbsp;jsou v&nbsp;ní jako jakési opěrné body vidět pouze nespočetné jemné jiskřivé střípky.“</span></p>
        <p class="chunk" data-nb-ref-number="71" data-nb-words="60" data-nb-chars="379"><span class="idea" data-nb-ref-number="71" id="idea71" data-nb-words="60" data-nb-chars="379">„Ten kámen je&nbsp;i&nbsp;průsvitný,“ odpověděl jsem, „jenom ho&nbsp;musíme mít tenkou vrstvu, skrz niž se&nbsp;díváme. To&nbsp;svět září téměř jako zlatý, díváme-li se&nbsp;na&nbsp;něj tímhle kamenem. Pokud je&nbsp;přes sebe vrstev několik, jsou z&nbsp;pohledu zvnějšku bílé, stejně jako sníh, který sestává ze&nbsp;samých průhledných drobných ledových jehliček, je&nbsp;posléze bílý, spočívají-li na&nbsp;sobě takových jehliček miliony.“</span></p>
        <p class="chunk" data-nb-ref-number="72" data-nb-words="7" data-nb-chars="49"><span class="idea" data-nb-ref-number="72" id="idea72" data-nb-words="7" data-nb-chars="49">„Tak jsem to&nbsp;nevnímala nesprávně,“ řekla Natálie.</span></p>
        <p class="chunk" data-nb-ref-number="73" data-nb-words="6" data-nb-chars="41"><span class="idea" data-nb-ref-number="73" id="idea73" data-nb-words="6" data-nb-chars="41">„Ne,“ opáčil jsem, „tušila jste správně.“</span></p>
        <p class="chunk" data-nb-ref-number="74" data-nb-words="22" data-nb-chars="152"><span class="idea" data-nb-ref-number="74" id="idea74" data-nb-words="22" data-nb-chars="152">„Pokud se&nbsp;drahokamy nehodnotí podle toho, kolik stojí,“ řekla Natálie, „nýbrž podle toho, jak jsou ušlechtilé, pak mramor dojista patří mezi drahokamy.“</span></p>
        <p class="chunk" data-nb-ref-number="75" data-nb-words="73" data-nb-chars="415"><span class="idea" data-nb-ref-number="75" id="idea75" data-nb-words="73" data-nb-chars="415">„On mezi ně&nbsp;patří, on&nbsp;mezi ně&nbsp;zajisté patří,“ opáčil jsem. „I&nbsp;když jako pouhá surovina necení se&nbsp;tak vysoko jako vyhledávané kameny, protože ty&nbsp;se&nbsp;vyskytují pouze v&nbsp;malém, přesto je&nbsp;čímsi tak vybraným a&nbsp;tak skvělým, že&nbsp;se&nbsp;žádá nejenom v&nbsp;barvě bílé, ale i&nbsp;v&nbsp;každé další, takže se&nbsp;z&nbsp;něho vyrábějí nejrozmanitější věci a&nbsp;z&nbsp;čistého bílého mramoru se&nbsp;zhotovuje to&nbsp;nejvyšší, co&nbsp;je&nbsp;lidské výtvarné umění schopno vytvořit.“</span></p>
        <p class="chunk" data-nb-ref-number="76" data-nb-words="78" data-nb-chars="455"><span class="idea" data-nb-ref-number="76" id="idea76" data-nb-words="78" data-nb-chars="455">„Tohle mě&nbsp;vždy velice uchvacovalo, když jsem tu&nbsp;seděla a&nbsp;dívala se,“ řekla, „že v&nbsp;tom tvrdém kameni je&nbsp;vyjádřena měkkost a&nbsp;oblost tvaru a&nbsp;že se&nbsp;k&nbsp;zobrazování toho nejkrásnějšího na&nbsp;světě užívá suroviny, která nemá vad. Tohle dokonce vždy vnímám na&nbsp;té&nbsp;postavě na&nbsp;schodišti u&nbsp;našeho přítele, tamta postava je&nbsp;ještě krásnější a&nbsp;úctyhodnější než tahle socha tady, i&nbsp;když se&nbsp;surovina, z&nbsp;níž je&nbsp;vytvořena, za&nbsp;ta&nbsp;dlouhá léta, co&nbsp;socha existuje, dost znečistila.“</span></p>
        <p class="chunk" data-nb-ref-number="77" data-nb-words="146" data-nb-chars="902"><span class="idea" data-nb-ref-number="77" id="idea77" data-nb-words="146" data-nb-chars="902">„Jistě není bez významu,“ řekl jsem na&nbsp;to, „že lidé v&nbsp;těch nejušlechtilejších a&nbsp;i tu&nbsp;a&nbsp;tam nejstarších národech sahali po&nbsp;téže surovině, pokud chtěli vytvořit něco výsostně božského anebo lidského, kdežto výzdobu co&nbsp;do&nbsp;lemování, říms, sloupů, zvířecích postav a&nbsp;i méně významných zobrazení lidí a&nbsp;bohů zhotovovali z&nbsp;barevného mramoru, z&nbsp;pískovce, ze&nbsp;dřeva, z&nbsp;hlíny, ze&nbsp;zlata anebo ze&nbsp;stříbra. Byla by&nbsp;tu&nbsp;surovina dostupnější, lépe zpracovatelná: dřevo, prsť, měkký kámen, leckterý kov; oni však vydobývali ze&nbsp;země mramor a&nbsp;tvořili z&nbsp;něho. Ale i&nbsp;ostatní drahokamy, z&nbsp;nichž se&nbsp;dělají rozmanité věci, ryté kameny, rozličné sochy, květiny a&nbsp;okrasy, jakož i&nbsp;posléze ty, kterým se&nbsp;zejména říká drahokamy a&nbsp;používají se&nbsp;k&nbsp;šňoření lidských postav a&nbsp;lecčehos vznešeného, mají v&nbsp;surovině, z&nbsp;níž jsou, cosi, co&nbsp;přitahuje a&nbsp;co k&nbsp;sobě přivádí lidského ducha, drahocennými nejsou pouze svou vzácností anebo třpytem.“</span></p>
        <p class="chunk" data-nb-ref-number="78" data-nb-words="9" data-nb-chars="58"><span class="idea" data-nb-ref-number="78" id="idea78" data-nb-words="9" data-nb-chars="58">„Snažil jste se&nbsp;poznávat i&nbsp;drahokamy?“ zeptala se&nbsp;Natálie.</span></p>
        <p class="chunk" data-nb-ref-number="79" data-nb-words="12" data-nb-chars="71"><span class="idea" data-nb-ref-number="79" id="idea79" data-nb-words="12" data-nb-chars="71">„Jeden přítel mi&nbsp;z&nbsp;nich leckteré ukázal a&nbsp;objasnil,“ odpověděl jsem jí.</span></p>
        <p class="chunk" data-nb-ref-number="80" data-nb-words="7" data-nb-chars="50"><span class="idea" data-nb-ref-number="80" id="idea80" data-nb-words="7" data-nb-chars="50">„Jsou pro člověka arci čímsi pozoruhodným,“ řekla.</span></p>
        <p class="chunk" data-nb-ref-number="81" data-nb-words="136" data-nb-chars="849"><span class="idea" data-nb-ref-number="81" id="idea81" data-nb-words="136" data-nb-chars="849">„Je v&nbsp;nich něco hlubokého a&nbsp;uchvacujícího,“ odpověděl jsem jí, „jako by&nbsp;to&nbsp;k&nbsp;nám z&nbsp;jejich podstaty promlouval duch, jako například v&nbsp;poklidu takového smaragdu, jehož třpytným tečkám není rovna žádná přírodní zeleň, ledaže by&nbsp;šlo o&nbsp;zelenou barvu ptačích perutí jako u&nbsp;takového kolibříka anebo na&nbsp;krovkách brouků&nbsp;– jako v&nbsp;plnosti takového rubínu, který jako sametová růže tím svým svítivým pohledem vzhlíží k&nbsp;nám málem jako nejvznešenější mezi barevnými kameny&nbsp;– jako v&nbsp;záhadném opálu, který je&nbsp;nevysvětlitelný&nbsp;– a&nbsp;jako v&nbsp;mocném diamantu, který pro svou velkou schopnost lomu světla střídá blyštění a&nbsp;barvy rychlostí rovnou blesku, že&nbsp;toho nejsou téměř schopné ani sněhové vločky, ani mlha vodopádu. Všechno, co&nbsp;se&nbsp;napodobuje podle drahých kamenů, je&nbsp;jen tělo bez onoho ducha, je&nbsp;to&nbsp;bezobsažný, nevlídný, drsný lesk namísto bohaté hloubky a&nbsp;jemnosti.“</span></p>
        <p class="chunk" data-nb-ref-number="82" data-nb-words="4" data-nb-chars="24"><span class="idea" data-nb-ref-number="82" id="idea82" data-nb-words="4" data-nb-chars="24">„Nemluvil jste o&nbsp;perle.“</span></p>
        <p class="chunk" data-nb-ref-number="83" data-nb-words="54" data-nb-chars="355"><span class="idea" data-nb-ref-number="83" id="idea83" data-nb-words="54" data-nb-chars="355">„Perla není drahokam, avšak co&nbsp;do&nbsp;používání se&nbsp;k&nbsp;němu často přiřazuje. Podle svého vnějšího vzhledu je&nbsp;nejspíš navýsost skromná; avšak nic lidskou krásu podobným něžně zastřeným hedvábným leskem nezdobí krásněji než perla. Dokonce na&nbsp;mužském šatě, kde to&nbsp;anebo ono drží, jako uzel kravaty anebo záhyb plastrónu, připadá mi&nbsp;svrchovaně důstojná a&nbsp;významná.“</span></p>
        <p class="chunk" data-nb-ref-number="84" data-nb-words="10" data-nb-chars="58"><span class="idea" data-nb-ref-number="84" id="idea84" data-nb-words="10" data-nb-chars="58">„A&nbsp;vy máte rád drahokamy jako šperky?“ zeptala se&nbsp;Natálie.</span></p>
        <p class="chunk" data-nb-ref-number="85" data-nb-words="52" data-nb-chars="318"><span class="idea" data-nb-ref-number="85" id="idea85" data-nb-words="52" data-nb-chars="318">„Jestliže se&nbsp;vybírají nejkrásnější kameny svého druhu,“ odpověděl jsem, „jestliže jsou v&nbsp;obrubě, jaká je&nbsp;v&nbsp;souladu se&nbsp;správnými zákony umění, a&nbsp;jestliže tato obruba na&nbsp;místě, kde je, plní svůj účel, to&nbsp;jest, jeví se&nbsp;nezbytnou, pak asi není ozdoby, která by&nbsp;byla pro lidské tělo přiměřenější než ozdoba drahými kameny.“</span></p>
        <p class="chunk" data-nb-ref-number="86" data-nb-words="91" data-nb-chars="505"><span class="idea" data-nb-ref-number="86" id="idea86" data-nb-words="91" data-nb-chars="505">Když to&nbsp;řekla, mlčeli jsme, a&nbsp;já si&nbsp;teprve teď mohl Natálii trochu prohlédnout. Měla na&nbsp;sobě matné světle šedé šaty, jaké vůbec ráda nosila. Šaty, tak jak to&nbsp;u&nbsp;ní bylo vždycky, sahaly jí&nbsp;až&nbsp;ke&nbsp;krku a&nbsp;k&nbsp;zápěstí na&nbsp;ruce. Šperky neměla na&nbsp;sobě žádné, ani ten nejmenší, ačkoliv k&nbsp;její postavě se&nbsp;drahokamy navýsost hodily. Náušnice, které tehdy nosily všechny ženy a&nbsp;dívky, Matylda nenosila, co&nbsp;jsem ji&nbsp;znal, a&nbsp;ani Natálie je&nbsp;neměla. V&nbsp;tom svém mlčení, jako kdybychom se&nbsp;dohodli, hleděli jsme na&nbsp;zurčící vodu.</span></p>
        <p class="chunk" data-nb-ref-number="87" data-nb-words="38" data-nb-chars="222"><span class="idea" data-nb-ref-number="87" id="idea87" data-nb-words="38" data-nb-chars="222">Posléze Natálie řekla: „Mluvili jsme o&nbsp;tom, jak je&nbsp;tohle místo příjemné, a&nbsp;od ušlechtilého mramoru jsme přešli na&nbsp;drahokamy; ale stálo by&nbsp;za&nbsp;to, zmínit se&nbsp;ještě o&nbsp;jedné věci, kterou se&nbsp;tohle místo zcela zvláště vyznačuje.“</span></p>
        <p class="chunk" data-nb-ref-number="88" data-nb-words="3" data-nb-chars="15"><span class="idea" data-nb-ref-number="88" id="idea88" data-nb-words="3" data-nb-chars="15">„O&nbsp;které věci?“</span></p>
        <p class="chunk" data-nb-ref-number="89" data-nb-words="29" data-nb-chars="174"><span class="idea" data-nb-ref-number="89" id="idea89" data-nb-words="29" data-nb-chars="174">„O&nbsp;vodě. Nejen že&nbsp;tahle voda ze&nbsp;všech, které znám, nejvíce hasí žízeň; její šplouchání a&nbsp;zurčení zrovna tady a&nbsp;těmihle zařízeními má&nbsp;v&nbsp;sobě cosi konejšivého a&nbsp;pozoruhodného.“</span></p>
        <p class="chunk" data-nb-ref-number="90" data-nb-words="40" data-nb-chars="227"><span class="idea" data-nb-ref-number="90" id="idea90" data-nb-words="40" data-nb-chars="227">„Já tohle cítím jako vy,“ odpověděl jsem jí, „a velmi často jsem se&nbsp;tady díval na&nbsp;sličný třpyt a&nbsp;temný stín té&nbsp;živoucí, prchavé hmoty, jež stejně jako vzduch je&nbsp;možná daleko obdivuhodnější, než jsou lidé zřejmě s&nbsp;to rozpoznat.“</span></p>
        <p class="chunk" data-nb-ref-number="91" data-nb-words="39" data-nb-chars="233"><span class="idea" data-nb-ref-number="91" id="idea91" data-nb-words="39" data-nb-chars="233">„Já také považuji vodu a&nbsp;vzduch za&nbsp;cosi obdivuhodného,“ opáčila, „lidé si&nbsp;jednoho i&nbsp;druhého všímají tak málo jenom proto, že&nbsp;je&nbsp;obojí všude obklopuje. Voda mi&nbsp;připadá jako pohyblivý život země, tak jako vzduch je&nbsp;její nesmírný dech.“</span></p>
        <p class="chunk" data-nb-ref-number="92" data-nb-words="176" data-nb-chars="991"><span class="idea" data-nb-ref-number="92" id="idea92" data-nb-words="176" data-nb-chars="991">„To říkáte naprosto správně,“ řekl jsem, „a byli i&nbsp;takoví, kdo si&nbsp;vody velice považovali; vždyť jak velmi si&nbsp;Řekové cenili svého moře a&nbsp;jaká obrovitá díla zbudovali Římané, aby si&nbsp;k&nbsp;sobě přiváděli osvěžení dobré vody! Arci brali v&nbsp;úvahu jen tělo a&nbsp;neměli před očima krásu vody, tak jako Řekové, kteří viděli jen krásu svého moře; nýbrž chtěli se&nbsp;jí&nbsp;co&nbsp;nejlépe zásobit co&nbsp;klenotem zdraví. A&nbsp;je snad kromě vzduchu ještě něco, co&nbsp;proniká do&nbsp;naší bytosti ušlechtileji než voda? Nemá snad s&nbsp;námi splývat pouze to&nbsp;nejryzejší a&nbsp;nejvzácnější? Nemělo by&nbsp;snad tohle existovat právě ve&nbsp;městech, kde se&nbsp;zdraví jen kazí, kde však jen kopou různé prohlubně a&nbsp;pijí vodu, která z&nbsp;nich vychází? Byl jsem v&nbsp;horách, v&nbsp;údolích, v&nbsp;rovinách, ve&nbsp;velkém městě, a&nbsp;za vedra, za&nbsp;žízně, za&nbsp;pohybu jsem poznal, co&nbsp;to&nbsp;je&nbsp;drahocenný křišťál vody, a&nbsp;jeho rozdíly. Jak občerstvuje pramen v&nbsp;horách, a&nbsp;dokonce v&nbsp;mírných vršcích, zejména když nad jiné čirý prýští z&nbsp;ryzí žuly, a, Natálie, jak krásné je&nbsp;kromě toho samo zřídlo!“</span></p>
        <p class="chunk" data-nb-ref-number="93" data-nb-words="58" data-nb-chars="357"><span class="idea" data-nb-ref-number="93" id="idea93" data-nb-words="58" data-nb-chars="357">Ať&nbsp;už&nbsp;Natálie pociťovala již dříve žízeň a&nbsp;ta jí&nbsp;rozmluvu svedla k&nbsp;vodě, anebo v&nbsp;ní naopak lehkou žízeň vyvolala rozmluva: vstala, uchopila alabastrovou misku, naplnila ji&nbsp;pod jemným tryskajícím proudem, přiložila si&nbsp;ji&nbsp;ke&nbsp;sličným rtům, trochu vody vypila, zbylou nechala odtéci do&nbsp;nádržky, prázdnou misku postavila na&nbsp;místo a&nbsp;znovu usedla ke&nbsp;mně na&nbsp;lavici.</span></p>
        <p class="chunk" data-nb-ref-number="94" data-nb-words="45" data-nb-chars="236"><span class="idea" data-nb-ref-number="94" id="idea94" data-nb-words="45" data-nb-chars="236">Byl jsem v&nbsp;srdci poněkud skleslý a&nbsp;řekl jsem: „Jestli jsme oba vypozorovali, jak krásné je&nbsp;tohle místo, a&nbsp;jestli jsme o&nbsp;něm a&nbsp;o&nbsp;dalších věcech, k&nbsp;nimž nás dovedlo, mluvili tak rádi, je&nbsp;v&nbsp;něm přece jenom cosi, co&nbsp;ve&nbsp;mně vzbuzuje bolest.“</span></p>
        <p class="chunk" data-nb-ref-number="95" data-nb-words="12" data-nb-chars="70"><span class="idea" data-nb-ref-number="95" id="idea95" data-nb-words="12" data-nb-chars="70">„Co ve&nbsp;vás může na&nbsp;tomhle místě vzbuzovat bolest?“ zeptala se&nbsp;Natálie.</span></p>
        <p class="chunk" data-nb-ref-number="96" data-nb-words="41" data-nb-chars="224"><span class="idea" data-nb-ref-number="96" id="idea96" data-nb-words="41" data-nb-chars="224">„Natálie,“ odpověděl jsem jí, „v&nbsp;tomhle roce jste se&nbsp;mi&nbsp;u&nbsp;téhle síně záměrně vyhnula. Seděla jste na&nbsp;téže lavici, kde sedíte teď, já&nbsp;jsem stál na&nbsp;zahradě, vy&nbsp;jste vyšla z&nbsp;jeskyně a&nbsp;chvatně jste přede mnou zašla do&nbsp;křovisek.“</span></p>
        <p class="chunk" data-nb-ref-number="97" data-nb-words="22" data-nb-chars="119"><span class="idea" data-nb-ref-number="97" id="idea97" data-nb-words="22" data-nb-chars="119">Natálie obrátila pohled ke&nbsp;mně, podívala se&nbsp;na&nbsp;mne tmavýma očima a&nbsp;řekla: „Na to&nbsp;si&nbsp;vzpomínáte a&nbsp;to vám působí bolest?“</span></p>
        <p class="chunk" data-nb-ref-number="98" data-nb-words="18" data-nb-chars="95"><span class="idea" data-nb-ref-number="98" id="idea98" data-nb-words="18" data-nb-chars="95">„Působí mi&nbsp;to&nbsp;bolest, když se&nbsp;na&nbsp;to&nbsp;teď rozpomínám, a&nbsp;působilo mi&nbsp;ji&nbsp;to&nbsp;tehdy,“ odpověděl jsem.</span></p>
        <p class="chunk" data-nb-ref-number="99" data-nb-words="8" data-nb-chars="39"><span class="idea" data-nb-ref-number="99" id="idea99" data-nb-words="8" data-nb-chars="39">„Ale vy&nbsp;jste se&nbsp;mi&nbsp;také vyhnul,“ řekla.</span></p>
        <p class="chunk" data-nb-ref-number="100" data-nb-words="14" data-nb-chars="79"><span class="idea" data-nb-ref-number="100" id="idea100" data-nb-words="14" data-nb-chars="79">„Já jsem se&nbsp;držel stranou, abych nebudil zdání, že&nbsp;se&nbsp;vám vtírám,“ opáčil jsem.</span></p>
        <p class="chunk" data-nb-ref-number="101" data-nb-words="9" data-nb-chars="51"><span class="idea" data-nb-ref-number="101" id="idea101" data-nb-words="9" data-nb-chars="51">„Měla jsem snad pro vás nějaký význam?“ zeptala se.</span></p>
        <p class="chunk" data-nb-ref-number="102" data-nb-words="45" data-nb-chars="254"><span class="idea" data-nb-ref-number="102" id="idea102" data-nb-words="45" data-nb-chars="254">„Natálie,“ odpověděl jsem jí, „mám sestru, tu&nbsp;nanejvýš miluji, poznal jsem u&nbsp;nás ve&nbsp;městě a&nbsp;na venkově hodně dívek; ale žádné, ani své sestry, nevážím si&nbsp;tolik jako vás, žádnou nemám tak neustále v&nbsp;paměti a&nbsp;žádná nenaplňuje celou mou bytost tak jako vy.“</span></p>
        <p class="chunk" data-nb-ref-number="103" data-nb-words="14" data-nb-chars="64"><span class="idea" data-nb-ref-number="103" id="idea103" data-nb-words="14" data-nb-chars="64">Když jsem to&nbsp;řekl, vyhrkly jí&nbsp;z&nbsp;očí slzy a&nbsp;stékaly jí&nbsp;po&nbsp;lících.</span></p>
        <p class="chunk" data-nb-ref-number="104" data-nb-words="23" data-nb-chars="135"><span class="idea" data-nb-ref-number="104" id="idea104" data-nb-words="23" data-nb-chars="135">Užasl jsem, podíval se&nbsp;na&nbsp;ni&nbsp;a&nbsp;řekl jsem: „Jestliže ty&nbsp;sličné krůpěje mluví, Natálie, říkají, že&nbsp;si&nbsp;mě&nbsp;také alespoň trochu považujete?“</span></p>
        <p class="chunk" data-nb-ref-number="105" data-nb-words="4" data-nb-chars="30"><span class="idea" data-nb-ref-number="105" id="idea105" data-nb-words="4" data-nb-chars="30">„Jako svůj život,“ odpověděla.</span></p>
        <p class="chunk" data-nb-ref-number="106" data-nb-words="15" data-nb-chars="84"><span class="idea" data-nb-ref-number="106" id="idea106" data-nb-words="15" data-nb-chars="84">Užasl jsem ještě víc a&nbsp;zahovořil: „Jak je&nbsp;tohle možné, to&nbsp;bych si&nbsp;nikdy nepomyslel.“</span></p>
        <p class="chunk" data-nb-ref-number="107" data-nb-words="10" data-nb-chars="55"><span class="idea" data-nb-ref-number="107" id="idea107" data-nb-words="10" data-nb-chars="55">„Ani já&nbsp;bych si&nbsp;to&nbsp;o&nbsp;vás nepomyslela,“ opáčila Natálie.</span></p>
        <p class="chunk" data-nb-ref-number="108" data-nb-words="99" data-nb-chars="540"><span class="idea" data-nb-ref-number="108" id="idea108" data-nb-words="99" data-nb-chars="540">„Toho není tak zatěžko se&nbsp;dobrat,“ řekl jsem. „Vy jste tak hodná, tak ryzí, tak prostá. Taková jste se&nbsp;mi&nbsp;pořád zdála, byla jste mi&nbsp;srozumitelná jako modř oblohy a&nbsp;vaše duše mi&nbsp;připadala tak hluboká, jak je&nbsp;hluboká modř oblohy. Znal jsem vás několik let, byla jste mi&nbsp;vždy důležitější než ta&nbsp;nádherná bytost vaší matky a&nbsp;vašeho úctyhodného přítele, byla jste dnes taková, jaká jste byla včera, a&nbsp;zítra jako dnes, a&nbsp;tak jsem vás přijal do&nbsp;své duše k&nbsp;těm, které miluji tam, k&nbsp;otci, k&nbsp;matce, k&nbsp;sestře&nbsp;– ne, Natálie, ještě hlouběji, hlouběji&nbsp;–“</span></p>
        <p class="chunk" data-nb-ref-number="109" data-nb-words="20" data-nb-chars="108"><span class="idea" data-nb-ref-number="109" id="idea109" data-nb-words="20" data-nb-chars="108">Když jsem to&nbsp;řekl, podívala se&nbsp;na&nbsp;mne velice přátelsky, slzy jí&nbsp;tekly ještě hojněji, a&nbsp;napřáhla ke&nbsp;mně ruku.</span></p>
        <p class="chunk" data-nb-ref-number="110" data-nb-words="49" data-nb-chars="254"><span class="idea" data-nb-ref-number="110" id="idea110" data-nb-words="49" data-nb-chars="254">Vzal jsem ji&nbsp;za&nbsp;ruku, nedokázal jsem nic říci a&nbsp;jen jsem se&nbsp;na&nbsp;ni&nbsp;díval. Po&nbsp;několika okamžicích jsem jí&nbsp;ruku pustil a&nbsp;řekl jsem: „Natálie, nedokážu to&nbsp;pochopit, jak je&nbsp;to&nbsp;možné, že&nbsp;jste ke&nbsp;mně tak laskavá, ke&nbsp;mně, který není zhola ničím a&nbsp;nic neznamená?“</span></p>
        <p class="chunk" data-nb-ref-number="111" data-nb-words="166" data-nb-chars="920"><span class="idea" data-nb-ref-number="111" id="idea111" data-nb-words="166" data-nb-chars="920">„Vy nevíte, kdo jste,“ odpověděla „Přišlo to, jak to&nbsp;přijít muselo. Strávili jsme hodně času ve&nbsp;městě, často jsme v&nbsp;něm pobývali celou zimu, cestovali jsme, viděli jsme rozličné země a&nbsp;města, byli jsme v&nbsp;Londýně, v&nbsp;Paříži a&nbsp;v&nbsp;Římě. Poznala jsem hodně mladých mužů. Mezi nimi byli leckteří důležití a&nbsp;významní. Viděla jsem, že&nbsp;nejeden se&nbsp;o&nbsp;mě zajímá; ale to&nbsp;mě&nbsp;zakřiklo, a&nbsp;kdykoliv mi&nbsp;to&nbsp;některý dal najevo výmluvnými pohledy anebo jinými náznaky, zvedl se&nbsp;ve&nbsp;mně strach, a&nbsp;já se&nbsp;pak musela držet jen stranou. Vrátili jsme se&nbsp;zase domů. Pak jste jednoho léta přišel na&nbsp;Strázný dvůr. Viděla jsem vás. Další léto jste přišel zase. Neměl jste žádné nároky, viděla jsem, nakolik máte rád pozemské věci, jak je&nbsp;zkoumáte a&nbsp;hýčkáte ve&nbsp;své vědě&nbsp;– viděla jsem, nakolik ctíte mou matku, jak si&nbsp;vážíte našeho přítele, jak téměř milujete toho chlapce Gustava, že&nbsp;o&nbsp;svém otci, matce a&nbsp;sestře mluvíte jen s&nbsp;úctou, a&nbsp;to jsem&nbsp;–&nbsp;–&nbsp;jsem&nbsp;–“</span></p>
        <p class="chunk" data-nb-ref-number="112" data-nb-words="4" data-nb-chars="22"><span class="idea" data-nb-ref-number="112" id="idea112" data-nb-words="4" data-nb-chars="22">„To jste co, Natálie?“</span></p>
        <p class="chunk" data-nb-ref-number="113" data-nb-words="15" data-nb-chars="90"><span class="idea" data-nb-ref-number="113" id="idea113" data-nb-words="15" data-nb-chars="90">„To jsem si&nbsp;vás zamilovala, protože jste takový prostý, takový hodný, a&nbsp;přesto tak vážný.“</span></p>
        <p class="chunk" data-nb-ref-number="114" data-nb-words="17" data-nb-chars="93"><span class="idea" data-nb-ref-number="114" id="idea114" data-nb-words="17" data-nb-chars="93">„A&nbsp;já jsem si&nbsp;vás zamiloval víc, než si&nbsp;kdokoliv cokoliv mohl kdy na&nbsp;tomhle světě zamilovat.“</span></p>
        <p class="chunk" data-nb-ref-number="115" data-nb-words="12" data-nb-chars="64"><span class="idea" data-nb-ref-number="115" id="idea115" data-nb-words="12" data-nb-chars="64">„Hodně jsem se&nbsp;pro vás trápila, jak jsem tak chodila po&nbsp;polích.“</span></p>
        <p class="chunk" data-nb-ref-number="116" data-nb-words="173" data-nb-chars="980"><span class="idea" data-nb-ref-number="116" id="idea116" data-nb-words="173" data-nb-chars="980">„Já jsem to&nbsp;nevěděl, Natálie, a&nbsp;protože jsem to&nbsp;nevěděl, musel jsem skrývat, co&nbsp;se&nbsp;mi&nbsp;děje v&nbsp;nitru, a&nbsp;mlčet před každým, před otcem, před matkou, před sestrou, a&nbsp;dokonce před sebou. Odjel jsem, abych dělal to, co&nbsp;jsem považoval za&nbsp;svou povinnost, vydal jsem se&nbsp;do&nbsp;hor, popisoval jsem si&nbsp;jejich složení, sbíral jsem horniny a&nbsp;proměřoval jezera, na&nbsp;radu vašeho přítele jsem pobýval jedno léto na&nbsp;Strázném dvoře a&nbsp;ničím se&nbsp;nezabýval, poté jsem se&nbsp;znovu vydal do&nbsp;pusté krajiny a&nbsp;vystoupal až&nbsp;k&nbsp;hranici ledu. Nemohl jsem než vaši matku, vašeho přítele a&nbsp;vašeho bratra mít rád stále vřeleji; ale, Natálie, kdykoliv jsem byl vysoko v&nbsp;horách, viděl jsem na&nbsp;jasném nebi váš obraz, vzpínal se&nbsp;nade mnou, kdykoliv jsem pohlížel na&nbsp;nehybná, strnulá skaliska, vídal jsem váš obraz i&nbsp;ve vánku, který se&nbsp;kolem nich vinul, kdykoliv jsem se&nbsp;díval na&nbsp;země s&nbsp;lidmi, byl obraz v&nbsp;tichu, které spočívalo nad světem, a&nbsp;kdykoliv jsem doma pohlížel na&nbsp;tváře svých blízkých, váš obraz se&nbsp;vznášel i&nbsp;v&nbsp;nich.“</span></p>
        <p class="chunk" data-nb-ref-number="117" data-nb-words="7" data-nb-chars="39"><span class="idea" data-nb-ref-number="117" id="idea117" data-nb-words="7" data-nb-chars="39">„A&nbsp;teď se&nbsp;to&nbsp;všechno zdárně rozřešilo.“</span></p>
        <p class="chunk" data-nb-ref-number="118" data-nb-words="6" data-nb-chars="39"><span class="idea" data-nb-ref-number="118" id="idea118" data-nb-words="6" data-nb-chars="39">„Asi rozřešilo, má&nbsp;milá, milá Natálie.“</span></p>
        <p class="chunk" data-nb-ref-number="119" data-nb-words="2" data-nb-chars="16"><span class="idea" data-nb-ref-number="119" id="idea119" data-nb-words="2" data-nb-chars="16">„Drahý příteli!“</span></p>
        <p class="chunk" data-nb-ref-number="120" data-nb-words="122" data-nb-chars="730"><span class="idea" data-nb-ref-number="120" id="idea120" data-nb-words="122" data-nb-chars="730">Když jsme tohle řekli, podali jsme si&nbsp;znovu ruce a&nbsp;mlčky seděli. Jak se&nbsp;za&nbsp;těch několik chvilek všechno kolem mne změnilo a&nbsp;jak věci nabyly podoby, jaká jim doposud nebyla vlastní! Natáliiny oči, do&nbsp;nichž jsem mohl hledět, celé se&nbsp;třpytily, tak jak jsem je&nbsp;doposud neviděl nikdy, co&nbsp;je&nbsp;znám. Neúnavně proudící voda, alabastrová mísa, mramor omládly; bílý třpyt na&nbsp;soše a&nbsp;světla podivuhodně vykvétající ve&nbsp;stínu byly jiné; ona tekutina se&nbsp;řinula, šplíchala anebo pleskala anebo zněla jednotlivě jinak; sluncem zářící venkovní zeleň nahlížela dovnitř přátelsky jako cosi nového, a&nbsp;i to&nbsp;klepání, jak se&nbsp;otloukala omítka z&nbsp;domovních zdí, ozývalo se&nbsp;teď do&nbsp;jeskyně jako cosi zcela jiného než to, co&nbsp;jsem slyšel, když jsem vyšel z&nbsp;domu.</span></p>
        <p class="chunk" data-nb-ref-number="121" data-nb-words="16" data-nb-chars="94"><span class="idea" data-nb-ref-number="121" id="idea121" data-nb-words="16" data-nb-chars="94">Po&nbsp;hodné chvíli řekla Natálie: „A&nbsp;o&nbsp;večeru ve&nbsp;Dvorním divadle jste také vůbec ještě nemluvil.“</span></p>
        <p class="chunk" data-nb-ref-number="122" data-nb-words="4" data-nb-chars="27"><span class="idea" data-nb-ref-number="122" id="idea122" data-nb-words="4" data-nb-chars="27">„O&nbsp;kterém večeru, Natálie?“</span></p>
        <p class="chunk" data-nb-ref-number="123" data-nb-words="4" data-nb-chars="25"><span class="idea" data-nb-ref-number="123" id="idea123" data-nb-words="4" data-nb-chars="25">„Když hráli Krále Leara.“</span></p>
        <p class="chunk" data-nb-ref-number="124" data-nb-words="7" data-nb-chars="35"><span class="idea" data-nb-ref-number="124" id="idea124" data-nb-words="7" data-nb-chars="35">„Snad jste nebyla to&nbsp;děvče v&nbsp;lóži?“</span></p>
        <p class="chunk" data-nb-ref-number="125" data-nb-words="3" data-nb-chars="15"><span class="idea" data-nb-ref-number="125" id="idea125" data-nb-words="3" data-nb-chars="15">„To jsem byla.“</span></p>
        <p class="chunk" data-nb-ref-number="126" data-nb-words="15" data-nb-chars="78"><span class="idea" data-nb-ref-number="126" id="idea126" data-nb-words="15" data-nb-chars="78">„Ne, vy&nbsp;celá kvetete jako růže, a&nbsp;ta dívka byla bledá jako nějaká bílá lilie.“</span></p>
        <p class="chunk" data-nb-ref-number="127" data-nb-words="114" data-nb-chars="668"><span class="idea" data-nb-ref-number="127" id="idea127" data-nb-words="114" data-nb-chars="668">„To mě&nbsp;dojista zbavilo barvy trápení. Byla jsem dětinská, a&nbsp;tehdy mě&nbsp;blažilo, že&nbsp;jsem ze&nbsp;všech, kdo tehdy obklopovali lóži, pouze ve&nbsp;vašich očích četla soucit s&nbsp;tím, co&nbsp;jsem měla v&nbsp;srdci. Tenhle pocit, díky vašemu srozumění sice ještě zmohutněl, takže se&nbsp;ve&nbsp;mně málem až&nbsp;příliš mocně vzdouval, ale bylo to&nbsp;tak dobře. Nikdy jsem ještě nebyla na&nbsp;představení, které by&nbsp;mě&nbsp;tak uchvátilo. Měla jsem za&nbsp;příznivou náhodu, že&nbsp;mi&nbsp;vaše oči, které při utrpení starého krále přetekly, byly při odchodu z&nbsp;divadla tak blízko. Byla jsem přesvědčena, že&nbsp;jim svým pohledem musím poděkovat za&nbsp;to, že&nbsp;mi&nbsp;přisvědčovaly, tam kde bych jinak byla bývala sama samotinká. Nerozpoznal jste to?“</span></p>
        <p class="chunk" data-nb-ref-number="128" data-nb-words="25" data-nb-chars="136"><span class="idea" data-nb-ref-number="128" id="idea128" data-nb-words="25" data-nb-chars="136">„Já to&nbsp;rozpoznal a&nbsp;pomyslel jsem si, že&nbsp;ten dívčin pohled je&nbsp;vlídný a&nbsp;že by&nbsp;mohl znamenat shodu v&nbsp;našem společném pocitu z&nbsp;představení.“</span></p>
        <p class="chunk" data-nb-ref-number="129" data-nb-words="7" data-nb-chars="35"><span class="idea" data-nb-ref-number="129" id="idea129" data-nb-words="7" data-nb-chars="35">„A&nbsp;vy jste mě&nbsp;tedy znovu nepoznal?“</span></p>
        <p class="chunk" data-nb-ref-number="130" data-nb-words="2" data-nb-chars="14"><span class="idea" data-nb-ref-number="130" id="idea130" data-nb-words="2" data-nb-chars="14">„Ne, Natálie.“</span></p>
        <p class="chunk" data-nb-ref-number="131" data-nb-words="11" data-nb-chars="62"><span class="idea" data-nb-ref-number="131" id="idea131" data-nb-words="11" data-nb-chars="62">„Já vás poznala hned, jak jsem vás uviděla na&nbsp;Strázném dvoře.“</span></p>
        <p class="chunk" data-nb-ref-number="132" data-nb-words="37" data-nb-chars="190"><span class="idea" data-nb-ref-number="132" id="idea132" data-nb-words="37" data-nb-chars="190">„Je mi&nbsp;milé, že&nbsp;to&nbsp;vaše oči mi&nbsp;vyslovily dík; ten dík mi&nbsp;pronikl hluboko do&nbsp;mysli. Jenže jak by&nbsp;to&nbsp;mohlo být jinak, když vaše oči jsou tím nejmilejším a&nbsp;nejspanilejším, co&nbsp;podle mě&nbsp;svět má.“</span></p>
        <p class="chunk" data-nb-ref-number="133" data-nb-words="28" data-nb-chars="142"><span class="idea" data-nb-ref-number="133" id="idea133" data-nb-words="28" data-nb-chars="142">„Já vás už&nbsp;tehdy měla v&nbsp;srdci výš než ostatní, ačkoliv jste byl člověk cizí a&nbsp;ačkoliv jsem si&nbsp;mohla myslet, že&nbsp;mi&nbsp;v&nbsp;životě budete cizí pořád.“</span></p>
        <p class="chunk" data-nb-ref-number="134" data-nb-words="39" data-nb-chars="209"><span class="idea" data-nb-ref-number="134" id="idea134" data-nb-words="39" data-nb-chars="209">„Natálie, co&nbsp;mě&nbsp;dneska potkalo, to&nbsp;je&nbsp;v&nbsp;mém životě obrat a&nbsp;událost tak hluboká, že&nbsp;o&nbsp;ní téměř ani nedokážu přemýšlet. Musím se&nbsp;snažit všechno si&nbsp;to&nbsp;v&nbsp;duchu uspořádat a&nbsp;zvyknout si&nbsp;na&nbsp;to, myslet na&nbsp;budoucnost.“</span></p>
        <p class="chunk" data-nb-ref-number="135" data-nb-words="17" data-nb-chars="93"><span class="idea" data-nb-ref-number="135" id="idea135" data-nb-words="17" data-nb-chars="93">„Je to&nbsp;štěstí, které nám bez naší zásluhy spadlo z&nbsp;nebe, protože je&nbsp;větší než každá zásluha.“</span></p>
        <p class="chunk" data-nb-ref-number="136" data-nb-words="5" data-nb-chars="29"><span class="idea" data-nb-ref-number="136" id="idea136" data-nb-words="5" data-nb-chars="29">„A&nbsp;proto je&nbsp;vděčně přijměme.“</span></p>
        <p class="chunk" data-nb-ref-number="137" data-nb-words="3" data-nb-chars="22"><span class="idea" data-nb-ref-number="137" id="idea137" data-nb-words="3" data-nb-chars="22">„A&nbsp;povždy zachovejme.“</span></p>
        <p class="chunk" data-nb-ref-number="138" data-nb-words="36" data-nb-chars="209"><span class="idea" data-nb-ref-number="138" id="idea138" data-nb-words="36" data-nb-chars="209">„Bylo nesmírně dobře, Natálie, že&nbsp;jsem slova Homérova, která jsem si&nbsp;dneska odpoledne četl, nebyl schopen přijmout do&nbsp;srdce, že&nbsp;jsem knihu odložil, šel do&nbsp;zahrady a&nbsp;že osud vedl mé&nbsp;kroky k&nbsp;té mramorové kašně.“</span></p>
        <p class="chunk" data-nb-ref-number="139" data-nb-words="34" data-nb-chars="174"><span class="idea" data-nb-ref-number="139" id="idea139" data-nb-words="34" data-nb-chars="174">„Jestli naše bytosti k&nbsp;sobě tíhly, i&nbsp;když jsme o&nbsp;tom navzájem nevěděli, byly by&nbsp;stejně našly k&nbsp;sobě cestu, ať&nbsp;už&nbsp;by&nbsp;se&nbsp;to&nbsp;stalo kdekoliv a&nbsp;kdykoliv, to&nbsp;teď vím docela jistě.“</span></p>
        <p class="chunk" data-nb-ref-number="140" data-nb-words="8" data-nb-chars="52"><span class="idea" data-nb-ref-number="140" id="idea140" data-nb-words="8" data-nb-chars="52">„Ale řekněte, pročpak jste se&nbsp;mi&nbsp;vyhýbala, Natálie?“</span></p>
        <p class="chunk" data-nb-ref-number="141" data-nb-words="48" data-nb-chars="246"><span class="idea" data-nb-ref-number="141" id="idea141" data-nb-words="48" data-nb-chars="246">„Já jsem se&nbsp;vám nevyhýbala, nemohla jsem s&nbsp;vámi mluvit, jak mi&nbsp;je&nbsp;na&nbsp;duši, a&nbsp;nemohla jsem si&nbsp;ani počínat tak, jako kdybyste byl někdo cizí. Ale kdykoliv jste byl se&nbsp;mnou, bylo mi&nbsp;to&nbsp;velice milé. Jenže proč jste se&nbsp;potom držel ode mě&nbsp;tak stranou?“</span></p>
        <p class="chunk" data-nb-ref-number="142" data-nb-words="40" data-nb-chars="226"><span class="idea" data-nb-ref-number="142" id="idea142" data-nb-words="40" data-nb-chars="226">„Připadal jsem si&nbsp;tak jako vy. Že&nbsp;jste byla ode mě&nbsp;tak daleko, nemohl jsem se&nbsp;k&nbsp;vám nijak přiblížit. Vaše přítomnost mi&nbsp;zkrášlovala všechno, co&nbsp;bylo kolem mě, ale nejasné štěstí někdy v&nbsp;budoucnu, to&nbsp;se&nbsp;mi&nbsp;zdálo nedosažitelné.“</span></p>
        <p class="chunk" data-nb-ref-number="143" data-nb-words="8" data-nb-chars="38"><span class="idea" data-nb-ref-number="143" id="idea143" data-nb-words="8" data-nb-chars="38">„A&nbsp;teď se&nbsp;splnilo, to&nbsp;co&nbsp;se&nbsp;chystalo.“</span></p>
        <p class="chunk" data-nb-ref-number="144" data-nb-words="4" data-nb-chars="21"><span class="idea" data-nb-ref-number="144" id="idea144" data-nb-words="4" data-nb-chars="21">„Ano, to&nbsp;se&nbsp;splnilo.“</span></p>
        <p class="chunk" data-nb-ref-number="145" data-nb-words="75" data-nb-chars="461"><span class="idea" data-nb-ref-number="145" id="idea145" data-nb-words="75" data-nb-chars="461">Po&nbsp;krátké odmlce jsem zase promluvil: „Říkala jste, Natálie, že&nbsp;štěstí, jež nám spadlo z&nbsp;nebes, měli bychom si&nbsp;zachovat navěky. To&nbsp;si&nbsp;dojista navěky zachováme. Uzavřeme svazek, že&nbsp;se&nbsp;budeme milovat, dokud život potrvá, a&nbsp;že si&nbsp;budeme věrni, ať&nbsp;nastane cokoliv a&nbsp;ať budoucnost přinese cokoliv, bude-li nám život zachován, abychom si&nbsp;vespolek užívali slunce i&nbsp;nebes, anebo bude-li jeden nebo druhý sám vzhlížet vzhůru a&nbsp;bude moci jen s&nbsp;bolestí vzpomínat druhého.“</span></p>
        <p class="chunk" data-nb-ref-number="146" data-nb-words="18" data-nb-chars="132"><span class="idea" data-nb-ref-number="146" id="idea146" data-nb-words="18" data-nb-chars="132">„Ano, příteli, láska, nezměnitelná láska, dokud život potrvá, a&nbsp;věrnost, ať&nbsp;už&nbsp;budoucnost přinese přízeň, nebo nepřízeň jakoukoliv.“</span></p>
        <p class="chunk" data-nb-ref-number="147" data-nb-words="24" data-nb-chars="136"><span class="idea" data-nb-ref-number="147" id="idea147" data-nb-words="24" data-nb-chars="136">„Ach Natálie, mé&nbsp;srdce bouří radostí! Netušil jsem, že&nbsp;je&nbsp;tak úchvatné vědět, že&nbsp;jste má, vy, která jste se&nbsp;mi&nbsp;zdála tak nedosažitelná.“</span></p>
        <p class="chunk" data-nb-ref-number="148" data-nb-words="22" data-nb-chars="121"><span class="idea" data-nb-ref-number="148" id="idea148" data-nb-words="22" data-nb-chars="121">„Ani já&nbsp;jsem si&nbsp;nemyslela, že&nbsp;své srdce odvrátíte od&nbsp;těch velkolepých věcí, jimž jste se&nbsp;oddával, a&nbsp;přivedete je&nbsp;ke&nbsp;mně.“</span></p>
        <p class="chunk" data-nb-ref-number="149" data-nb-words="7" data-nb-chars="44"><span class="idea" data-nb-ref-number="149" id="idea149" data-nb-words="7" data-nb-chars="44">„Ach má&nbsp;milovaná, drahá, navěky má&nbsp;Natálie!“</span></p>
        <p class="chunk" data-nb-ref-number="150" data-nb-words="5" data-nb-chars="42"><span class="idea" data-nb-ref-number="150" id="idea150" data-nb-words="5" data-nb-chars="42">„Můj jediný, můj nezapomenutelný příteli!“</span></p>
        <p class="chunk" data-nb-ref-number="151" data-nb-words="33" data-nb-chars="183"><span class="idea" data-nb-ref-number="151" id="idea151" data-nb-words="33" data-nb-chars="183">Přemohly mě&nbsp;city, přitiskl jsem ji&nbsp;k&nbsp;sobě a&nbsp;sklonil tvář k&nbsp;její. Natálie otočila hlavu ke&nbsp;mně a&nbsp;laskavě poskytla své sličné rty mým ústům, aby přijaly polibek, který jsem jim nabízel.</span></p>
        <p class="chunk" data-nb-ref-number="152" data-nb-words="6" data-nb-chars="33"><span class="idea" data-nb-ref-number="152" id="idea152" data-nb-words="6" data-nb-chars="33">„Navěky jen pro tebe,“ řekl jsem.</span></p>
        <p class="chunk" data-nb-ref-number="153" data-nb-words="7" data-nb-chars="42"><span class="idea" data-nb-ref-number="153" id="idea153" data-nb-words="7" data-nb-chars="42">„Navěky jen pro tebe,“ řekla tiše Natálie.</span></p>
        <p class="chunk" data-nb-ref-number="154" data-nb-words="23" data-nb-chars="114"><span class="idea" data-nb-ref-number="154" id="idea154" data-nb-words="23" data-nb-chars="114">Už&nbsp;když jsem ucítil ty&nbsp;sladké rty na&nbsp;svých, zdálo se&nbsp;mi, jako kdyby se&nbsp;chvěla a&nbsp;jako kdyby jí&nbsp;znovu prýštily slzy.</span></p>
        <p class="chunk" data-nb-ref-number="155" data-nb-words="16" data-nb-chars="78"><span class="idea" data-nb-ref-number="155" id="idea155" data-nb-words="16" data-nb-chars="78">Když jsem odsunul hlavu a&nbsp;zadíval se&nbsp;jí&nbsp;do&nbsp;tváře, uviděl jsem jí&nbsp;slzy v&nbsp;očích.</span></p>
        <p class="chunk" data-nb-ref-number="156" data-nb-words="162" data-nb-chars="890"><span class="idea" data-nb-ref-number="156" id="idea156" data-nb-words="162" data-nb-chars="890">Cítil jsem, jak se&nbsp;ty&nbsp;krůpěje derou i&nbsp;mně do&nbsp;očí, a&nbsp;už jsem je&nbsp;nedokázal zadržet. Přivinul jsem Natálii znovu těsněji k&nbsp;sobě, její tvář jsem si&nbsp;položil na&nbsp;hruď, sklonil líc k&nbsp;jejím krásným vlasům, jednu ruku jsem jí&nbsp;položil na&nbsp;hlavu a&nbsp;tak jsem si&nbsp;ji&nbsp;něžně tiskl na&nbsp;srdce. Natálie se&nbsp;nepohnula a&nbsp;cítil jsem její štkaní. Když se&nbsp;tohle naše spojení zase rozvolnilo, když se&nbsp;mi&nbsp;zadívala do&nbsp;tváře, ještě jednou jsem jí&nbsp;vtiskl horký polibek na&nbsp;rty, na&nbsp;znamení věčného splynutí a&nbsp;bezhraničné lásky. Objala mě&nbsp;pažemi kolem krku a&nbsp;opětovala polibek na&nbsp;znamení jednoty a&nbsp;lásky. V&nbsp;té chvíli mi&nbsp;připadalo, že&nbsp;Natálie podlehla mé&nbsp;věrnosti a&nbsp;dobrotě, že&nbsp;po&nbsp;celý další život bude spjata s&nbsp;životem mým. Přísahal jsem si, že&nbsp;se&nbsp;vším, co&nbsp;je&nbsp;ve&nbsp;mně velkého, dobrého, krásného a&nbsp;silného, budu se&nbsp;snažit, abych krášlil její budoucnost a&nbsp;působil, že&nbsp;bude šťastná, seč mi&nbsp;síly budou stačit a&nbsp;jak jen budu schopen.</span></p>
        <p class="chunk" data-nb-ref-number="157" data-nb-words="29" data-nb-chars="172"><span class="idea" data-nb-ref-number="157" id="idea157" data-nb-words="29" data-nb-chars="172">Seděli jsme si&nbsp;po&nbsp;boku a&nbsp;mlčeli, nedokázali jsme promluvit a&nbsp;jenom jsme si&nbsp;tiskli ruce, jako bychom stvrzovali svazek, jejž jsme uzavřeli, a&nbsp;naše nad jiné vroucí srozumění.</span></p>
        <p class="chunk" data-nb-ref-number="158" data-nb-words="46" data-nb-chars="264"><span class="idea" data-nb-ref-number="158" id="idea158" data-nb-words="46" data-nb-chars="264">Uplynul nějaký čas, a&nbsp;Natálie posléze řekla: „Příteli, ujistili jsme se, že&nbsp;naše vzájemná náklonnost je&nbsp;trvalá a&nbsp;nepřestajná, a&nbsp;ona vskutku potrvá; ale co&nbsp;se&nbsp;teď stane a&nbsp;jak se&nbsp;všechno bude utvářet, to&nbsp;závisí na&nbsp;našich příbuzných, na&nbsp;mé&nbsp;matce a&nbsp;na tvých rodičích.“</span></p>
        <p class="chunk" data-nb-ref-number="159" data-nb-words="7" data-nb-chars="41"><span class="idea" data-nb-ref-number="159" id="idea159" data-nb-words="7" data-nb-chars="41">„Oni na&nbsp;naše štěstí budou hledět vlídně.“</span></p>
        <p class="chunk" data-nb-ref-number="160" data-nb-words="47" data-nb-chars="267"><span class="idea" data-nb-ref-number="160" id="idea160" data-nb-words="47" data-nb-chars="267">„To také doufám; ale kdybych měla svrchované právo sama si&nbsp;určo­vat, jak budu jednat, nezařídila bych si&nbsp;ani kousíček svého života tak, aby se&nbsp;matce nelíbil; to&nbsp;by&nbsp;pro mě&nbsp;štěstím nebylo. Budu si&nbsp;takhle vést, dokud budeme spolu na&nbsp;světě. A&nbsp;vy si&nbsp;snad povedete stejně?“</span></p>
        <p class="chunk" data-nb-ref-number="161" data-nb-words="19" data-nb-chars="97"><span class="idea" data-nb-ref-number="161" id="idea161" data-nb-words="19" data-nb-chars="97">„Povedu; protože miluji své rodiče a&nbsp;protože radostí je&nbsp;pro mě&nbsp;pouze to, co&nbsp;je&nbsp;radostí i&nbsp;pro ně.“</span></p>
        <p class="chunk" data-nb-ref-number="162" data-nb-words="8" data-nb-chars="49"><span class="idea" data-nb-ref-number="162" id="idea162" data-nb-words="8" data-nb-chars="49">„A&nbsp;ještě jednoho člověka se&nbsp;budeme muset otázat.“</span></p>
        <p class="chunk" data-nb-ref-number="163" data-nb-words="1" data-nb-chars="7"><span class="idea" data-nb-ref-number="163" id="idea163" data-nb-words="1" data-nb-chars="7">„Koho?“</span></p>
        <p class="chunk" data-nb-ref-number="164" data-nb-words="34" data-nb-chars="200"><span class="idea" data-nb-ref-number="164" id="idea164" data-nb-words="34" data-nb-chars="200">„Našeho vzácného přítele. On&nbsp;je&nbsp;tak dobrý, tak moudrý, tak nezištný! Poskytl našemu životu oporu, když jsme byli bezradní, stál při nás, když jsme to&nbsp;potřebovali, a&nbsp;teď je&nbsp;z&nbsp;něho Gustavův druhý otec.“</span></p>
        <p class="chunk" data-nb-ref-number="165" data-nb-words="19" data-nb-chars="105"><span class="idea" data-nb-ref-number="165" id="idea165" data-nb-words="19" data-nb-chars="105">„Ano, Natálie, toho bychom se&nbsp;měli, toho se&nbsp;musíme zeptat; ale řekněte, co&nbsp;když jeden z&nbsp;nich řekne ‚Ne‘?“</span></p>
        <p class="chunk" data-nb-ref-number="166" data-nb-words="36" data-nb-chars="203"><span class="idea" data-nb-ref-number="166" id="idea166" data-nb-words="36" data-nb-chars="203">„Jestliže kdokoliv řekne ‚Ne‘ a&nbsp;my ho&nbsp;nedokážeme přesvědčit, bude mít pravdu, a&nbsp;pak se&nbsp;budeme milovat, dokud budeme žít, budeme si&nbsp;navzájem věrni na&nbsp;tomto a&nbsp;na onom světě; ale už&nbsp;se&nbsp;nebudeme smět vidět.“</span></p>
        <p class="chunk" data-nb-ref-number="167" data-nb-words="19" data-nb-chars="102"><span class="idea" data-nb-ref-number="167" id="idea167" data-nb-words="19" data-nb-chars="102">„Pokud necháme rozhodnutí o&nbsp;nás na&nbsp;nich, asi to&nbsp;tak bude muset být; ale to&nbsp;se&nbsp;určitě, určitě nestane.“</span></p>
        <p class="chunk" data-nb-ref-number="168" data-nb-words="7" data-nb-chars="35"><span class="idea" data-nb-ref-number="168" id="idea168" data-nb-words="7" data-nb-chars="35">„Věřím a&nbsp;doufám, že&nbsp;se&nbsp;to&nbsp;nestane.“</span></p>
        <p class="chunk" data-nb-ref-number="169" data-nb-words="27" data-nb-chars="143"><span class="idea" data-nb-ref-number="169" id="idea169" data-nb-words="27" data-nb-chars="143">„Můj otec se&nbsp;zaraduje, až&nbsp;mu&nbsp;řeknu, jaká jste, zamiluje si&nbsp;vás, až&nbsp;vás uvidí, matka vám bude druhou matkou, a&nbsp;Klotylda se&nbsp;vám oddá celou duší.“</span></p>
        <p class="chunk" data-nb-ref-number="170" data-nb-words="53" data-nb-chars="287"><span class="idea" data-nb-ref-number="170" id="idea170" data-nb-words="53" data-nb-chars="287">„Já si&nbsp;vážím vašich rodičů a&nbsp;milé Klotyldy už&nbsp;od&nbsp;chvíle, co&nbsp;jsem vás slyšela, jak o&nbsp;nich mluvíte a&nbsp;vyprávíte. Se&nbsp;svou matkou promluvím ještě dnes, nevydržela bych celou noc věznit v&nbsp;sobě to&nbsp;tajemství. Až&nbsp;odjedete za&nbsp;rodiči, řekněte jim, co&nbsp;se&nbsp;stalo, a&nbsp;brzy pošlete sem zprávu, co&nbsp;a&nbsp;jak.“</span></p>
        <p class="chunk" data-nb-ref-number="171" data-nb-words="2" data-nb-chars="15"><span class="idea" data-nb-ref-number="171" id="idea171" data-nb-words="2" data-nb-chars="15">„Ano, Natálie.“</span></p>
        <p class="chunk" data-nb-ref-number="172" data-nb-words="6" data-nb-chars="31"><span class="idea" data-nb-ref-number="172" id="idea172" data-nb-words="6" data-nb-chars="31">„Vydáte se&nbsp;odsud znovu do&nbsp;hor?“</span></p>
        <p class="chunk" data-nb-ref-number="173" data-nb-words="37" data-nb-chars="226"><span class="idea" data-nb-ref-number="173" id="idea173" data-nb-words="37" data-nb-chars="226">„Chtěl jsem to&nbsp;udělat; teď se&nbsp;však udály věci důležitější a&nbsp;musím hned za&nbsp;rodiči. Rozjedu se&nbsp;na&nbsp;své nynější stanoviště co&nbsp;nejrychleji, ale pouze nakrátko, abych zrušil všechny práce, propustil lidi a&nbsp;všechno uvedl do&nbsp;pořádku.“</span></p>
        <p class="chunk" data-nb-ref-number="174" data-nb-words="5" data-nb-chars="22"><span class="idea" data-nb-ref-number="174" id="idea174" data-nb-words="5" data-nb-chars="22">„Tak to&nbsp;asi musí být.“</span></p>
        <p class="chunk" data-nb-ref-number="175" data-nb-words="9" data-nb-chars="61"><span class="idea" data-nb-ref-number="175" id="idea175" data-nb-words="9" data-nb-chars="61">„Odpověď mých rodičů nepřinese žádná zpráva, tu&nbsp;přinesu sám.“</span></p>
        <p class="chunk" data-nb-ref-number="176" data-nb-words="12" data-nb-chars="79"><span class="idea" data-nb-ref-number="176" id="idea176" data-nb-words="12" data-nb-chars="79">„To je&nbsp;ještě potěšitelnější. S&nbsp;naším přítelem se&nbsp;povede rozmluva nejspíš tady.“</span></p>
        <p class="chunk" data-nb-ref-number="177" data-nb-words="13" data-nb-chars="71"><span class="idea" data-nb-ref-number="177" id="idea177" data-nb-words="13" data-nb-chars="71">„Natálie, to&nbsp;pak budete mít v&nbsp;Klotyldě sestru a&nbsp;já v&nbsp;Gustavovi bratra.“</span></p>
        <p class="chunk" data-nb-ref-number="178" data-nb-words="19" data-nb-chars="98"><span class="idea" data-nb-ref-number="178" id="idea178" data-nb-words="19" data-nb-chars="98">„Vy jste ho&nbsp;přece vždy velice miloval. Všechno je&nbsp;to&nbsp;tak krásné, že&nbsp;je&nbsp;to&nbsp;málem krásné až&nbsp;příliš.“</span></p>
        <p class="chunk" data-nb-ref-number="179" data-nb-words="24" data-nb-chars="118"><span class="idea" data-nb-ref-number="179" id="idea179" data-nb-words="24" data-nb-chars="118">Pak jsme mluvili o&nbsp;tom, že&nbsp;se&nbsp;vrátí muži, co&nbsp;budou říkat a&nbsp;jak přijme náš hostitel, že&nbsp;se&nbsp;věci vzaly tak rychlý obrat.</span></p>
        <p class="chunk" data-nb-ref-number="180" data-nb-words="50" data-nb-chars="296"><span class="idea" data-nb-ref-number="180" id="idea180" data-nb-words="50" data-nb-chars="296">Vposledku, když se&nbsp;mysli navrátily k&nbsp;přirozenějšímu poklidu, zvedli jsme se&nbsp;a&nbsp;šli jsme do&nbsp;domu. Nabídl jsem Natálii rámě a&nbsp;ona je&nbsp;přijala. Vedl jsem ji&nbsp;kolem břečťanové stěny, vedl jsem ji&nbsp;krásnou cestou po&nbsp;zahradě a&nbsp;došli jsme na&nbsp;otevřenější, volnější místa, kde jsme se&nbsp;mohli rozhlédnout kolem.</span></p>
        <p class="chunk" data-nb-ref-number="181" data-nb-words="28" data-nb-chars="163"><span class="idea" data-nb-ref-number="181" id="idea181" data-nb-words="28" data-nb-chars="163">Když jsme došli už&nbsp;dost daleko, zahlédli jsme Matyldu, jak se&nbsp;za&nbsp;zahradou ubírá k&nbsp;šafářskému dvoru. Branka, která vede ze&nbsp;zahrady ke&nbsp;dvoru, byla poblíž a&nbsp;otevřená.</span></p>
        <p class="chunk" data-nb-ref-number="182" data-nb-words="11" data-nb-chars="59"><span class="idea" data-nb-ref-number="182" id="idea182" data-nb-words="11" data-nb-chars="59">„Půjdu za&nbsp;matkou a&nbsp;hned teď s&nbsp;ní promluvím,“ řekla Natálie.</span></p>
        <p class="chunk" data-nb-ref-number="183" data-nb-words="9" data-nb-chars="58"><span class="idea" data-nb-ref-number="183" id="idea183" data-nb-words="9" data-nb-chars="58">„Pokud to&nbsp;považujete za&nbsp;vhodné, udělejte to,“ opáčil jsem.</span></p>
        <p class="chunk" data-nb-ref-number="184" data-nb-words="6" data-nb-chars="39"><span class="idea" data-nb-ref-number="184" id="idea184" data-nb-words="6" data-nb-chars="39">„Ano, udělám to, příteli. Buďte zdráv.“</span></p>
        <p class="chunk" data-nb-ref-number="185" data-nb-words="2" data-nb-chars="15"><span class="idea" data-nb-ref-number="185" id="idea185" data-nb-words="2" data-nb-chars="15">„Buďte zdráva.“</span></p>
        <p class="chunk" data-nb-ref-number="186" data-nb-words="24" data-nb-chars="136"><span class="idea" data-nb-ref-number="186" id="idea186" data-nb-words="24" data-nb-chars="136">Vyvinula paži z&nbsp;mé, ještě jednou se&nbsp;po&nbsp;mně ohlédla, pak prošla brankou a&nbsp;její šedé hedvábné šaty zmizely pod zelenými křovisky na&nbsp;trávě.</span></p>
        <p class="chunk" data-nb-ref-number="187" data-nb-words="10" data-nb-chars="44"><span class="idea" data-nb-ref-number="187" id="idea187" data-nb-words="10" data-nb-chars="44">Šel jsem do&nbsp;domu a&nbsp;dal se&nbsp;do&nbsp;svého příbytku.</span></p>
        <p class="chunk" data-nb-ref-number="188" data-nb-words="75" data-nb-chars="427"><span class="idea" data-nb-ref-number="188" id="idea188" data-nb-words="75" data-nb-chars="427">Ležela tam kniha, v&nbsp;níž bylo Homérovo dílo, co&nbsp;dnes pozbylo moci nad mým srdcem&nbsp;– ležela tam, tak jak jsem ji&nbsp;položil na&nbsp;stůl. Co&nbsp;se&nbsp;mezitím událo? Přitiskl jsem na&nbsp;srdce nejsličnější dívku na&nbsp;téhle zemi. Ale co&nbsp;to&nbsp;říká? Ta&nbsp;nejušlechtilejší, nejvřelejší, nejskvělejší mysl je&nbsp;má, je&nbsp;mi&nbsp;oddána láskou a&nbsp;náklonností. Jak jsem si&nbsp;něco takového zasloužil, jak si&nbsp;to&nbsp;mohu zasloužit? Usedl jsem a&nbsp;díval se&nbsp;do&nbsp;poklidu jasného povětří.</span></p>
        <p class="chunk" data-nb-ref-number="189" data-nb-words="44" data-nb-chars="235"><span class="idea" data-nb-ref-number="189" id="idea189" data-nb-words="44" data-nb-chars="235">Ten den jsem už&nbsp;vůbec nevyšel z&nbsp;domu. K&nbsp;večeru jsem zašel do&nbsp;chodby, která vede do&nbsp;severní části domu, a&nbsp;díval se&nbsp;ven do&nbsp;zahrady. Na&nbsp;jednom volném místě, kde bílá pěšina běží po&nbsp;zelené louce, uviděl jsem procházet se&nbsp;Matyldu s&nbsp;Natálií.</span></p>
        <p class="chunk" data-nb-ref-number="190" data-nb-words="5" data-nb-chars="25"><span class="idea" data-nb-ref-number="190" id="idea190" data-nb-words="5" data-nb-chars="25">Vrátil jsem se&nbsp;do&nbsp;pokoje.</span></p>
        <p class="chunk" data-nb-ref-number="191" data-nb-words="7" data-nb-chars="37"><span class="idea" data-nb-ref-number="191" id="idea191" data-nb-words="7" data-nb-chars="37">Když se&nbsp;stmívalo, volali mě&nbsp;k&nbsp;večeři.</span></p>
        <p class="chunk" data-nb-ref-number="192" data-nb-words="26" data-nb-chars="139"><span class="idea" data-nb-ref-number="192" id="idea192" data-nb-words="26" data-nb-chars="139">Matylda a&nbsp;Natálie vešly do&nbsp;jídelny, a&nbsp;Matylda mě&nbsp;s&nbsp;jemným úsměvem a&nbsp;přívětivě tak, jak jí&nbsp;to&nbsp;bylo vlastní, vybídla, abych usedl jí&nbsp;po&nbsp;boku.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pozdni_leto_017.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>