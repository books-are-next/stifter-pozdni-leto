<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Věci se vyvíjejí">
    <meta name="apple-mobile-web-app-capable" content="yes">
    <title>Věci se vyvíjejí • Pozdní léto</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./pozdni_leto_016.html">
    <link rel="next" href="./pozdni_leto_018.html">
    <meta name="nb-order" content="13">
    <link rel="self" href="pozdni_leto_017.html">
    <meta name="nb-identifier" content="stifter-pozdni-leto-1b47965">
    <meta name="nb-role" content="chapter">
  </head>
  <body data-nb-words="10154" data-nb-chars="58533" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="pozdni_leto_005.html">Domácí pohoda</a></li>
        <li><a href="pozdni_leto_006.html">Poutník</a></li>
        <li><a href="pozdni_leto_007.html">Zastavení</a></li>
        <li><a href="pozdni_leto_008.html">Nocleh</a></li>
        <li><a href="pozdni_leto_009.html">Rozloučení</a></li>
        <li><a href="pozdni_leto_010.html">Návštěva</a></li>
        <li><a href="pozdni_leto_011.html">Setkání</a></li>
        <li><a href="pozdni_leto_012.html">Rozšíření</a></li>
        <li><a href="pozdni_leto_013.html">Sblížení</a></li>
        <li><a href="pozdni_leto_014.html">Nahlédnutí</a></li>
        <li><a href="pozdni_leto_015.html">Slavnost</a></li>
        <li><a href="pozdni_leto_016.html">Spolek</a></li>
        <li><a href="pozdni_leto_017.html">Věci se vyvíjejí</a></li>
        <li><a href="pozdni_leto_018.html">Důvěra</a></li>
        <li><a href="pozdni_leto_019.html">Oznámení</a></li>
        <li><a href="pozdni_leto_020.html">Ohlédnutí</a></li>
        <li><a href="pozdni_leto_021.html">Závěr</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pozdni_leto_016.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="16"><span class="idea" data-nb-ref-number="1" id="idea1" data-nb-words="3" data-nb-chars="16">Věci se vyvíjejí</span></h1>
        <p class="chunk" data-nb-ref-number="2" data-nb-words="278" data-nb-chars="1585"><span class="idea" data-nb-ref-number="2" id="idea2" data-nb-words="278" data-nb-chars="1585">Sešli jsme se&nbsp;k&nbsp;jídlu ve&nbsp;stejném pokoji, kde jsme před časem, kdy jsem byl v&nbsp;zámku, jídali ráno, v&nbsp;poledne a&nbsp;večer, tak jak to&nbsp;s&nbsp;sebou nesla denní doba, na&nbsp;stole bylo jasně bílé jemné plátno, do&nbsp;něhož byly vetkány květy krásnější a&nbsp;starobylejší, než je&nbsp;teď obvyklé, téměř jako stříbro ve&nbsp;stříbře, za&nbsp;námi stál sloužící v&nbsp;bílých rukavicích, po&nbsp;pokoji sem a&nbsp;tam chodil správce a&nbsp;u&nbsp;stěny stála skříň s&nbsp;odděleními, v&nbsp;nichž byly rozmanité věci, jež se&nbsp;v&nbsp;jídelně vždy potřebují; ale dnes pro mne bylo všechno jako v&nbsp;pohádce. Matylda měla na&nbsp;sobě fialkově modré hedvábné šaty s&nbsp;tmavšími pruhy a&nbsp;kolem ramen závoj s&nbsp;černými krajkami. Vždycky když tu&nbsp;byl nějaký host, šlo-li se&nbsp;jíst, brala si&nbsp;na&nbsp;sebe jiné šaty, dělala to&nbsp;doposud i&nbsp;kvůli mně a&nbsp;zachovala se&nbsp;tak i&nbsp;tento večer. Se&nbsp;svou jemnou, milou a&nbsp;přívětivou tváří, která tím tmavým hedvábím byla málem ještě příjemnější a&nbsp;sličnější, usedla mezi nás do&nbsp;lenošky. Natálie byla napravo a&nbsp;já nalevo. Natálie si&nbsp;nenašla čas, aby se&nbsp;převlékla, měla na&nbsp;sobě tytéž světle šedé hedvábné šaty, které si&nbsp;oblékla už&nbsp;na&nbsp;odpoledne a&nbsp;které se&nbsp;mi&nbsp;tak líbily. Téměř jsem se&nbsp;neodvažoval na&nbsp;ni&nbsp;pohlédnout a&nbsp;Natálie své velké sličné, nepopsatelně ušlechtilé oči většinou upírala na&nbsp;matku. Tak uběhlo pár chvil. Proslovila se&nbsp;modlitba, již Matylda vždycky pronášela vsedě v&nbsp;lenošce s&nbsp;rukama sepjatýma a&nbsp;ostatní ji&nbsp;podle ní&nbsp;odříkávali rovněž vsedě a&nbsp;potichu. Když se&nbsp;to&nbsp;odbylo, podle zavedeného obyčeje v&nbsp;tomto domě se&nbsp;otevřely křídlové dveře, vešel sloužící s&nbsp;hrncem, postavil jej na&nbsp;stůl, správce sňal poklici a&nbsp;řekl, tak jak to&nbsp;dělal vždy: „Přeji dobré zažití.“</span></p>
        <p class="chunk" data-nb-ref-number="3" data-nb-words="139" data-nb-chars="824"><span class="idea" data-nb-ref-number="3" id="idea3" data-nb-words="139" data-nb-chars="824">Matylda natáhla ruku v&nbsp;tmavých hedvábných šatech, vzala velkou stříbrnou lžíci, a&nbsp;tak jak si&nbsp;to&nbsp;nikdy nedala vzít, nabírala pro nás polévku do&nbsp;talířů, které jí&nbsp;sloužící podával. Správce, když viděl, že&nbsp;je&nbsp;všechno v&nbsp;pořádku, vyšel podle svého zvyku z&nbsp;pokoje. Večeře byla jako po&nbsp;všechny dny. Matylda přátelsky a&nbsp;vesele promlouvala o&nbsp;různých věcech, tak jak se&nbsp;naskytly, a&nbsp;nezapomínala zmínit nepřítomné přátele a&nbsp;připomenout, jaké to&nbsp;bude potěšení, až&nbsp;se&nbsp;vrátí. Mluvila o&nbsp;sklizni, o&nbsp;úrodě, která je&nbsp;letos všude kolem tak hojná, a&nbsp;jak se&nbsp;všechno na&nbsp;téhle zemi přece jenom nakonec obrátí pokaždé k&nbsp;dobrému. Když čas k&nbsp;večeři uplynul, vstala a&nbsp;všichni se&nbsp;chystali odejít do&nbsp;svých příbytků. S&nbsp;touž mírnou laskavostí, s&nbsp;níž mě&nbsp;uvítala před večeří, teď se&nbsp;rozloučila, popřáli jsme si&nbsp;navzájem šťastný odpočinek a&nbsp;šli každý po&nbsp;svém.</span></p>
        <p class="chunk" data-nb-ref-number="4" data-nb-words="440" data-nb-chars="2562"><span class="idea" data-nb-ref-number="4" id="idea4" data-nb-words="440" data-nb-chars="2562">Když jsem došel do&nbsp;svého pokoje, už&nbsp;za&nbsp;noci toho dne, který pro mne v&nbsp;mém dosavadním životě byl naprosto nejvýznamnější, přikročil jsem k&nbsp;oknu a&nbsp;hleděl na&nbsp;oblohu. Netkvěl na&nbsp;ní&nbsp;měsíc ani žádný mrak, ale v&nbsp;té mírné noci plálo tolik hvězd, jako kdyby jich obloha byla plná a&nbsp;jako kdyby se&nbsp;navzájem téměř hroty dotýkaly. Ta&nbsp;slavnostnost mě&nbsp;povznášela a&nbsp;ta nádhera nebe mě&nbsp;uchvacovala víc než kdy jindy, i&nbsp;když jsem se&nbsp;na&nbsp;ně&nbsp;pokaždé díval velice pozorně. Musel jsem se&nbsp;v&nbsp;novém světě teprve vyznat. Dlouho jsem s&nbsp;pocity velmi hlubokými vzhlížel k&nbsp;té klenbě pokryté hvězdami. Byl jsem tak vážný, jak jsem ještě nikdy v&nbsp;životě nebyl. Přede mnou se&nbsp;prostíral daleký, neznámý kraj. Šel jsem ke&nbsp;světlu, které mi&nbsp;plálo na&nbsp;stole, a&nbsp;postavil před ně&nbsp;neprůhledné stínítko, aby jas světla padal jen do&nbsp;zadní části pokoje a&nbsp;svou září nemátl svit hvězdného nebe. Pak jsem znovu poodešel k&nbsp;oknu a&nbsp;spočinul u&nbsp;něho. Čas plynul a&nbsp;obřad noci zatím dál ubíhal. Je&nbsp;navýsost podivuhodné, že&nbsp;v&nbsp;době, kdy se&nbsp;vytrácejí malé, i&nbsp;když tisíceronásobné krásy země a&nbsp;teprve se&nbsp;dokořán otevírá nezměrná krása vesmíru v&nbsp;daleké, tiché, zářné nádheře, člověku a&nbsp;většině ostatních tvorů je&nbsp;dáno spát! Má&nbsp;to&nbsp;příčinu v&nbsp;tom, že&nbsp;můžeme pouze na&nbsp;krátké chvilky a&nbsp;pouze v&nbsp;záhadném čase onoho snového světa vzhlížet k&nbsp;velikánům, o&nbsp;nichž máme než tušení a&nbsp;na něž se&nbsp;možná jednou budeme smět dívat blíž a&nbsp;blíž? Že&nbsp;bychom na&nbsp;tomto světě neměli mít zhola nic než jisté tušení? Anebo je&nbsp;spoustě lidí pouze proto dovoleno v&nbsp;krátkých bezesných chvilkách hledět na&nbsp;hvězdnou oblohu, aby nám jeho nádhera nezevšedněla a&nbsp;jeho velikost se&nbsp;tak nevytratila? Ale já&nbsp;přece opětovně sám projezdil celé noci, souhvězdí se&nbsp;zvolna sunula po&nbsp;nebi, pořád jsem měl oči upřené na&nbsp;ně, snášela se&nbsp;na&nbsp;temně černé, beztvaré lesy anebo k&nbsp;okrajům té&nbsp;které končiny, jiná vzcházela na&nbsp;východě, a&nbsp;tak to&nbsp;bylo neustále, postavení se&nbsp;mírně měnila, ta&nbsp;úsměvná záře trvala dál, dokud se&nbsp;obloha neprojasnila blížícím se&nbsp;sluncem, na&nbsp;východě se&nbsp;neobjevily ranní červánky a&nbsp;hvězdy nepohasly jak vyhořelá konstrukce od&nbsp;ohňostroje. Nerozeznaly tu&nbsp;mé&nbsp;oči pálící od&nbsp;nočního bdění zmizelou tichou velikost jako cosi výsostnějšího než jasný den, který všechno ozřejmuje? Kdo může vědět, jak tohle je! Jaké to&nbsp;asi je&nbsp;pro tvory, kterým je&nbsp;přisouzena pouze noc, kteří neznají den? Pro ony velké, podivuhodné květiny v&nbsp;dalekých zemích, které otevírají oči, když slunce zapadne, a&nbsp;které svůj většinou bílý šat ochablý a&nbsp;odkvetlý svěšují, když slunce opět vyjde? Anebo pro zvířata, jimž noc je&nbsp;dnem? Odbývalo se&nbsp;mi&nbsp;v&nbsp;nitru jakési zasvěcení a&nbsp;uctívání nekonečna.</span></p>
        <p class="chunk" data-nb-ref-number="5" data-nb-words="29" data-nb-chars="173"><span class="idea" data-nb-ref-number="5" id="idea5" data-nb-words="29" data-nb-chars="173">Než jsem usnul, byl jsem celý zasněný; vydal jsem se&nbsp;na&nbsp;lože, když jsem předtím zhasl světlo a&nbsp;záměrně nezatáhl záclony na&nbsp;oknech, abych viděl, jak dovnitř nahlížejí hvězdy.</span></p>
        <p class="chunk" data-nb-ref-number="6" data-nb-words="37" data-nb-chars="205"><span class="idea" data-nb-ref-number="6" id="idea6" data-nb-words="37" data-nb-chars="205">Druhý den ráno jsem se&nbsp;soustředil, abych si&nbsp;uvědomil, co&nbsp;se&nbsp;událo a&nbsp;jaké hluboké povinnosti jsem vzal na&nbsp;svá bedra. Oblékl jsem se, vydal jsem se&nbsp;ven a&nbsp;tvář a&nbsp;celé tělo vystavil chladnému jitřnímu povětří.</span></p>
        <p class="chunk" data-nb-ref-number="7" data-nb-words="169" data-nb-chars="991"><span class="idea" data-nb-ref-number="7" id="idea7" data-nb-words="169" data-nb-chars="991">Když jsem vyšel z&nbsp;pokoje, snažil jsem se&nbsp;najít chodbu, která v&nbsp;jižní části zámku podélně vede celou budovou. Okna v&nbsp;ní ústí do&nbsp;dvora, a&nbsp;vedou z&nbsp;ní dveře do&nbsp;pokojů Matyldiných a&nbsp;Natáliiných, které jsou v&nbsp;jižní části zámku. Tyhle dveře, kdysi snad určené pro hosty, bývaly teď většinou uzavřené, protože se&nbsp;vybudovalo spojení mezi pokoji uvnitř. Zašel jsem do&nbsp;chodby proto, že&nbsp;vede na&nbsp;západní stranu zámku k&nbsp;malému schodišti, které vede zámkem dolů a&nbsp;ústí do&nbsp;branky, která byla obvykle ráno otevřená a&nbsp;jíž se&nbsp;bylo lze dostat hned do&nbsp;polí na&nbsp;široké, suché cesty, a&nbsp;ty poutníka vedou do&nbsp;volné přírody nepozorovaněji, než by&nbsp;to&nbsp;bylo možné hlavním východem ze&nbsp;zámku. Obyvatelky pokojů, které sousedily s&nbsp;chodbou, podle svého mínění jsem stěží mohl vyrušit, protože na&nbsp;kamenném dláždění chodby byl po&nbsp;celé její délce položen měkký koberec, a&nbsp;ten nedovoloval, aby byly slyšet kroky. Kromě toho slunce už&nbsp;vystoupalo vysoko po&nbsp;nebeské klenbě a&nbsp;dalo se&nbsp;předpokládat, že&nbsp;všichni už&nbsp;v&nbsp;zámku dávno vstali.</span></p>
        <p class="chunk" data-nb-ref-number="8" data-nb-words="626" data-nb-chars="3738"><span class="idea" data-nb-ref-number="8" id="idea8" data-nb-words="626" data-nb-chars="3738">Když jsem dospěl na&nbsp;konec chodby a&nbsp;téměř až&nbsp;ke&nbsp;schodišti, uviděl jsem otevřené dveře, o&nbsp;nichž jsem měl za&nbsp;to, že&nbsp;dojista vedou do&nbsp;pokojů žen. Jsou dveře dokořán, protože ženy hodlají odejít, anebo protože zrovna přišly? Anebo některá sloužící nechala ve&nbsp;spěchu otevřeno, anebo tu&nbsp;byl nějaký jiný důvod? Zaváhal jsem, jestli mám projít kolem; ovšem ježto jsem věděl, že&nbsp;dveře vedou pouze do&nbsp;předsíně, a&nbsp;protože bylo už&nbsp;tak blízko schodiště, které mě&nbsp;mělo dovést ven, rozhodl jsem se&nbsp;projít kolem a&nbsp;zrychlit krok. Vykročil jsem po&nbsp;měkkém koberci a&nbsp;našlapoval opatrněji. Když jsem došel ke&nbsp;dveřím, nahlédl jsem dovnitř. Co&nbsp;jsem předpokládal, to&nbsp;se&nbsp;potvrdilo, dveře vedly do&nbsp;předsíně. Ta&nbsp;byla jen malá a&nbsp;vybavená běžným nábytkem. Ale nahlédl jsem nejenom do&nbsp;předsíně, nýbrž i&nbsp;do další místnosti, která velkými skleněnými dveřmi sousedila s&nbsp;předsíní, a&nbsp;skleněné dveře byly nadto pootevřené. A&nbsp;v&nbsp;oné místnosti stála Natálie. Na&nbsp;stěnách za&nbsp;ní&nbsp;se&nbsp;tyčily vzácné středověké skříně. Natálie stála téměř uprostřed komnaty u&nbsp;stolu, na&nbsp;němž ležely dvě citery a&nbsp;z&nbsp;něhož visel dolů bohatý starodávný koberec. Byla úplně oblečená, jako kdyby šla někam ven, jenom neměla na&nbsp;hlavě klobouk. Krásné kučery měla vyčesané do&nbsp;týla a&nbsp;svázané stuhou nebo něčím podobným. Šaty sahaly jako obvykle až&nbsp;ke&nbsp;krku a&nbsp;tam byly zapnuty bez jakéhokoliv dalšího doplňku. Zase byly ze&nbsp;světlého šedého hedvábí, byly na&nbsp;nich však velice jemné, tmavě rudé proužky. Velice pevně obemykaly boky a&nbsp;v&nbsp;hojných záhybech spadaly až&nbsp;na&nbsp;podlahu. Rukávy byly úzké, sahaly až&nbsp;k&nbsp;zápěstí a&nbsp;na něm tak jako na&nbsp;nadloktí měly tmavé příčné proužky, které obemykaly ruku jako náramek. Natálie stála zcela vzpřímeně, ba&nbsp;horní část těla měla dokonce trochu prohnutou dozadu. Levou paži měla napřaženou dopředu a&nbsp;svisle spočívající knihou, na&nbsp;níž měla položenu ruku, opírala se&nbsp;o&nbsp;stolek. Pravá ruka jí&nbsp;lehce spočívala na&nbsp;levém předloktí. Neskonale sličná tvář byla klidná, jako kdyby oči, teď zakryté víčky, předtím sklopila a&nbsp;přemítala. Měla v&nbsp;rysech tak ryzí, jemnou duchovnost, jakou jsem u&nbsp;ní, té, která vždycky vyjadřovala nejhlubší zákoutí duše, přesto ještě nikdy neviděl. Chápal jsem i, co&nbsp;ta&nbsp;postava říká, jako kdybych slyšel nějaká její vnitřní slova: „Ono k&nbsp;tomu došlo!“ Neslyšela mě, jak přicházím, protože koberec pokrýval podlahu chodby, a&nbsp;nemohla mě&nbsp;vidět, protože měla obličej otočený k&nbsp;jihu. Jen chvilku jsem se&nbsp;díval na&nbsp;její přemítavý postoj a&nbsp;pak se&nbsp;vydal tiše kupředu a&nbsp;po schodišti dolů. Vzdouvalo se&nbsp;ve&nbsp;mně téměř moře slasti, že&nbsp;jsem viděl Natálii prodchnutou stejným pocitem, jaký jsem měl i&nbsp;já, pocitem, že&nbsp;si&nbsp;duchovně zabezpečujeme statek, jejž jsme si&nbsp;vydobyli, v&nbsp;nějž jsme téměř nedoufali, a&nbsp;kterého jsme si&nbsp;přesto tolik vážili, že&nbsp;je&nbsp;nám zřejmé, čeho se&nbsp;nám dostalo a&nbsp;jaký nový, nezměrně důležitý obrat v&nbsp;našem životě nastal. Téměř jsem nedokázal chápat, že&nbsp;to&nbsp;ke&nbsp;mně se&nbsp;sklonila bytost, jaká je&nbsp;výrazem toho nejkrásnějšího, co&nbsp;jsem do&nbsp;té&nbsp;doby vůbec poznal, bytost, kterou lze možná nazývat i&nbsp;hrdou, která se&nbsp;dosud odvracela od&nbsp;náklonnosti kohokoliv, ponořila se&nbsp;do&nbsp;takového hlubokého, přemítavého citu. Pomyslel jsem si, že&nbsp;dokud budu žít, a&nbsp;i kdybych měl žít až&nbsp;k&nbsp;nejzazší hranici lidského věku anebo za&nbsp;ni, budu Natálii milovat každou krůpějí své krve, každým vláknem svého srdce, ať&nbsp;bude žít, nebo bude mrtva, a&nbsp;že ji&nbsp;budu stále a&nbsp;pořád nosit v&nbsp;nejhlubším zákoutí své duše až&nbsp;do&nbsp;všech věků. Připadalo mi&nbsp;jako pocit nejslastnější, že&nbsp;ji&nbsp;budu moci povždy milovat, nejenom v&nbsp;tomhle životě, nýbrž v&nbsp;tisíci životech, které možná nastanou po&nbsp;tisíci smrtích. Co&nbsp;všechno jsem na&nbsp;světě viděl, co&nbsp;všechno mě&nbsp;potěšilo, v&nbsp;čem všem jsem našel zalíbení; a&nbsp;z&nbsp;čeho všeho je&nbsp;teď nic a&nbsp;jaké je&nbsp;to&nbsp;výsostné štěstí, že&nbsp;mohu ryzí, hlubokou, krásnou lidskou duši zvát zcela svou, zcela svou!</span></p>
        <p class="chunk" data-nb-ref-number="9" data-nb-words="287" data-nb-chars="1675"><span class="idea" data-nb-ref-number="9" id="idea9" data-nb-words="287" data-nb-chars="1675">Vyšel jsem brankou ven, našel jsem ji&nbsp;jen přivřenou, a&nbsp;šel jsem dál a&nbsp;dál po&nbsp;cestě, která na&nbsp;téhle straně vede kolem zámku a&nbsp;pak ústí do&nbsp;polí. Je&nbsp;široká, je&nbsp;na&nbsp;ní&nbsp;jemný písek, a&nbsp;tedy, protože je&nbsp;suchá, hodí se&nbsp;zejména na&nbsp;ranní procházky. Založil ji&nbsp;předchozí majitel zámku a&nbsp;Matylda ji&nbsp;vylepšila. Vede od&nbsp;branky oběma směry, na&nbsp;sever a&nbsp;na jih, dost daleko od&nbsp;zámku, a&nbsp;je tak jakousi dotykovou čárou se&nbsp;zámkem. Roland ji&nbsp;z&nbsp;žertu říkal vždycky styčná pěšina. Ovocné stromy, které ji&nbsp;teď hojně vroubí, dala k&nbsp;ní Matylda vysadit většinou už&nbsp;vzrostlé. Dřív byla celá cesta topolovou alejí; ovšem ježto probíhá rovně napříč celou krajinou a&nbsp;byla osazena rovnými stromy, na&nbsp;odpočinkovou stezku, kterou měla být, vypadala hodně nevábně a&nbsp;nepřípadně. Matylda se&nbsp;poradila s&nbsp;přáteli a&nbsp;topoly, které krom jiného byly i&nbsp;nadmíru škodlivé polím, postupně odstranila. Porazily se&nbsp;a&nbsp;kořeny se&nbsp;vykopaly. Ježto se&nbsp;místo nich vysadily ovocné stromy, záměrně se&nbsp;pak už&nbsp;všude tam, kde předtím byly topoly, ovocné stromy nevysazovaly, aby namísto topolové aleje nevznikla alej z&nbsp;ovocných stromů, což by&nbsp;sice bylo ne&nbsp;tak nehezké jako předtím, ale přesto ne&nbsp;tak docela krásné. Tím, že&nbsp;se&nbsp;žádné stromy nevysadily, cestě, jejíž rovný směr by&nbsp;se&nbsp;byl těžko dal odstranit, nicméně byl jinak hodně svérázný na&nbsp;to, aby se&nbsp;měl nějak měnit, pokud by&nbsp;se&nbsp;nehodlalo všechno přebudovávat podle úplně jiného rozvrhu, dostalo se&nbsp;nezbytné rozmanitosti. Vede severním směrem od&nbsp;zámku loukami a&nbsp;poli kolem křovisek, stoupá poté k&nbsp;lesu, do&nbsp;něhož na&nbsp;jistou vzdálenost vniká. Poté vede poli na&nbsp;jih, po&nbsp;stranách jí&nbsp;tam rostou zvláště krásné jabloně, jemně se&nbsp;klene po&nbsp;hřbetu orné role a&nbsp;skýtá od&nbsp;ní&nbsp;krásný rozhled na&nbsp;hory.</span></p>
        <p class="chunk" data-nb-ref-number="10" data-nb-words="319" data-nb-chars="1832"><span class="idea" data-nb-ref-number="10" id="idea10" data-nb-words="319" data-nb-chars="1832">Dal jsem se&nbsp;směrem na&nbsp;jih, já&nbsp;totiž, kdykoliv začínám nějakou procházku, vůbec rád jdu tak, abych dobře viděl na&nbsp;jih, světlo měl před sebou a&nbsp;mohl pohlížet na&nbsp;krásnější třpyt a&nbsp;líbeznější zabarvení mraků. Nebe tak jako včera bylo zcela jasné, slunce tkvělo v&nbsp;jeho východní části a&nbsp;začalo sát kapky, které lpěly na&nbsp;vší trávě a&nbsp;na listí stromů. Ranní chlad ještě nepolevil, ačkoli vliv slunce byl patrnější a&nbsp;patrnější. Hleděl jsem na&nbsp;všechny věci kolem sebe novýma očima, vypadalo to, jako kdyby všechno omládlo a&nbsp;jako kdybych si&nbsp;měl znovu pozvolna zvykat na&nbsp;to, jak teď vypadají. Vyšel jsem na&nbsp;výšinu a&nbsp;díval jsem se&nbsp;na&nbsp;protáhlý hřeben hor. Modré hroty na&nbsp;mne shlížely a&nbsp;nejedno sněhové pole mi&nbsp;předvádělo svůj jemný třpyt. Viděl jsem i&nbsp;horské vrcholky na&nbsp;Velikonočním Hřebenu, kde jsem vposledku pracoval. Jako kdyby to&nbsp;bylo už&nbsp;hodně let, co&nbsp;jsem byl na&nbsp;oněch ledových polích a&nbsp;na sněhových pláních. Jak jsem tam tak stál, nechal jsem na&nbsp;sebe působit mírné povětří, zář slunce a&nbsp;skvělost všeho kolem. Jindy jsem si&nbsp;vždycky strčil do&nbsp;kapsy nějakou knížku, chtěl-li jsem chodit po&nbsp;kraji; dnes jsem to&nbsp;neudělal. Nebyl jsem v&nbsp;rozpoložení, že&nbsp;bych si&nbsp;býval chtěl číst nějakou knížku. Po&nbsp;chvíli jsem znovu dál šel kolem stromů, na&nbsp;nichž už&nbsp;visela rozmanitá jablka, každý strom je&nbsp;nesl podle své povahy a&nbsp;tu a&nbsp;tam už&nbsp;začala nabývat své osobité barvy. Šel jsem výšinou po&nbsp;polním hřbetu tak dlouho, dokud nezačala lehce klesat, cesta jde ještě po&nbsp;tom svahu chvíli dolů a&nbsp;končí v&nbsp;údolí na&nbsp;pomezí jednoho cizího statku, anebo spíše přechází do&nbsp;jiné cesty, která má&nbsp;vlastnosti všech pěšin, co&nbsp;všemi možnými směry protínají náš kraj a&nbsp;u&nbsp;nichž nikdo neuvažuje o&nbsp;tom, zda takové jsou vůbec k&nbsp;něčemu, zda se&nbsp;nemají vylepšit, opravit, anebo zkrášlit.&nbsp;– Nesešel jsem po&nbsp;cestě dolů svahem, protože jsem nehodlal dojít do&nbsp;údolí, kde je&nbsp;rozhled omezen.</span></p>
        <p class="chunk" data-nb-ref-number="11" data-nb-words="69" data-nb-chars="378"><span class="idea" data-nb-ref-number="11" id="idea11" data-nb-words="69" data-nb-chars="378">Otočil jsem se&nbsp;a&nbsp;hleděl jsem na&nbsp;zámek; ten měl teď pro mne nad jiné velký význam. Okna se&nbsp;třpytila v&nbsp;záři slunce, něžně se&nbsp;na&nbsp;mne dívala šeď jižní zdi zbavené omítky, temná střech se&nbsp;odrážela od&nbsp;modři severního povětří a&nbsp;z&nbsp;několika komínů v&nbsp;zámku stoupal lehký dým. Zvolna jsem šel zpátky po&nbsp;vyklenutém poli kolem ovocných stromů, až&nbsp;se&nbsp;pole začala pomalu svažovat dolů k&nbsp;zámku.</span></p>
        <p class="chunk" data-nb-ref-number="12" data-nb-words="61" data-nb-chars="374"><span class="idea" data-nb-ref-number="12" id="idea12" data-nb-words="61" data-nb-chars="374">Na&nbsp;tomhle místě jsem teď uviděl, že&nbsp;mi&nbsp;jde vstříc jakási postava, kterou mi&nbsp;předtím nejspíš zakrývaly koruny stromů; ta&nbsp;postava byla Natálie. Oba jsme zrychlili, když jsme se&nbsp;zahlédli, abychom byli užuž spolu. Když jsme se&nbsp;setkali, Natálie na&nbsp;mne přívětivě pohlédla svýma velkýma tmavýma očima a&nbsp;podala mi&nbsp;ruku. Přijal jsem ji, srdečně ji&nbsp;stiskl a&nbsp;vroucně Natálii pozdravil.</span></p>
        <p class="chunk" data-nb-ref-number="13" data-nb-words="24" data-nb-chars="139"><span class="idea" data-nb-ref-number="13" id="idea13" data-nb-words="24" data-nb-chars="139">„Je velmi hezké,“ zahovořila Natálie, „že jdeme současně oba po&nbsp;cestě, již jsem chtěla dnes ještě jednou projít, a&nbsp;teď po&nbsp;ní&nbsp;skutečně jdu.“</span></p>
        <p class="chunk" data-nb-ref-number="14" data-nb-words="8" data-nb-chars="49"><span class="idea" data-nb-ref-number="14" id="idea14" data-nb-words="8" data-nb-chars="49">„Jak jste strávila noc, Natálie?“ zeptal jsem se.</span></p>
        <p class="chunk" data-nb-ref-number="15" data-nb-words="62" data-nb-chars="350"><span class="idea" data-nb-ref-number="15" id="idea15" data-nb-words="62" data-nb-chars="350">„Dlouho jsem nemohla usnout,“ odpověděla mi, „pak přece jen spánek přišel, velmi lehký, prchavý. Brzy jsem se&nbsp;vzbudila a&nbsp;vstala. Ráno jsem si&nbsp;chtěla vyjít po&nbsp;téhle cestě a&nbsp;dojít až&nbsp;k&nbsp;výšině s&nbsp;poli; ale oblékla jsem si&nbsp;šaty, které se&nbsp;na&nbsp;procházky venku nehodily. Musela jsem se&nbsp;tedy poté převléknout a&nbsp;vyšla jsem si&nbsp;až&nbsp;teď, vychutnat si&nbsp;ranní vzduch.“</span></p>
        <p class="chunk" data-nb-ref-number="16" data-nb-words="79" data-nb-chars="448"><span class="idea" data-nb-ref-number="16" id="idea16" data-nb-words="79" data-nb-chars="448">Opravdu jsem viděl, že&nbsp;už&nbsp;na&nbsp;sobě nemá světlé šedé šaty s&nbsp;jemnými tmavě rudými proužky, nýbrž šaty jednodušší, kratší, matově hnědé. Ty&nbsp;předešlé by&nbsp;se&nbsp;arci na&nbsp;ranní procházku nehodily, protože spadaly v&nbsp;bohatých záhybech až&nbsp;na&nbsp;zem. Natálie teď měla na&nbsp;hlavě lehký slaměný klobouk, ten při svých putováních poli mívala vždycky. Zeptal jsem se&nbsp;jí, jestli myslí, že&nbsp;je&nbsp;do&nbsp;snídaně ještě tolik času, aby došla na&nbsp;výšinu s&nbsp;poli a&nbsp;vrátila se&nbsp;zas do&nbsp;zámku.</span></p>
        <p class="chunk" data-nb-ref-number="17" data-nb-words="19" data-nb-chars="116"><span class="idea" data-nb-ref-number="17" id="idea17" data-nb-words="19" data-nb-chars="116">„Snad tolik času ještě je,“ opáčila, „jinak bych si&nbsp;byla nevyšla, nerada bych zavinila nějaký nelad v&nbsp;domácím řádu.“</span></p>
        <p class="chunk" data-nb-ref-number="18" data-nb-words="9" data-nb-chars="46"><span class="idea" data-nb-ref-number="18" id="idea18" data-nb-words="9" data-nb-chars="46">„Pak mi&nbsp;dovolte, abych šel s&nbsp;vámi,“ řekl jsem.</span></p>
        <p class="chunk" data-nb-ref-number="19" data-nb-words="7" data-nb-chars="40"><span class="idea" data-nb-ref-number="19" id="idea19" data-nb-words="7" data-nb-chars="40">„To mi&nbsp;bude velice milé,“ odpověděla mi.</span></p>
        <p class="chunk" data-nb-ref-number="20" data-nb-words="16" data-nb-chars="82"><span class="idea" data-nb-ref-number="20" id="idea20" data-nb-words="16" data-nb-chars="82">Vydal jsem se&nbsp;jí&nbsp;po&nbsp;boku a&nbsp;cestou, kterou jsem předtím prošel, dali jsme se&nbsp;znovu.</span></p>
        <p class="chunk" data-nb-ref-number="21" data-nb-words="12" data-nb-chars="58"><span class="idea" data-nb-ref-number="21" id="idea21" data-nb-words="12" data-nb-chars="58">Byl bych jí&nbsp;rád nabídl rámě, ale neměl jsem k&nbsp;tomu odvahu.</span></p>
        <p class="chunk" data-nb-ref-number="22" data-nb-words="43" data-nb-chars="260"><span class="idea" data-nb-ref-number="22" id="idea22" data-nb-words="43" data-nb-chars="260">Šli jsme zvolna jemnou písčitou pěšinou, míjeli jsme stromy jeden po&nbsp;druhém a&nbsp;nechávali jsme za&nbsp;sebou stíny, které stromy vrhaly, a&nbsp;světla, jež slunce kladlo mezi ně. Zpočátku jsme vůbec nemluvili, pak ale Natálie řekla: „A&nbsp;strávil jste noc klidně a&nbsp;příjemně?“</span></p>
        <p class="chunk" data-nb-ref-number="23" data-nb-words="64" data-nb-chars="373"><span class="idea" data-nb-ref-number="23" id="idea23" data-nb-words="64" data-nb-chars="373">„Spal jsem pouze málo; ale nepřipadalo mi&nbsp;to&nbsp;nepříjemné,“ opáčil jsem, „okna příbytku, který vaše matka dala zařídit tak přívětivě, vedou ven pod širé nebe, dovnitř mi&nbsp;nahlížela velká část oblohy samá hvězda. Dlouho jsem se&nbsp;díval na&nbsp;hvězdy. Ráno jsem časně vstal, a&nbsp;ježto jsem si&nbsp;myslel, že&nbsp;už&nbsp;nebudu v&nbsp;zámku nikoho rušit, vyšel jsem si&nbsp;ven, abych si&nbsp;užil mírného povětří.“</span></p>
        <p class="chunk" data-nb-ref-number="24" data-nb-words="14" data-nb-chars="101"><span class="idea" data-nb-ref-number="24" id="idea24" data-nb-words="14" data-nb-chars="101">„Je to&nbsp;zvláštní, osvěživé občerstvení, nadýchat se&nbsp;čistého vzduchu za&nbsp;jasného léta,“ opáčila Natálie.</span></p>
        <p class="chunk" data-nb-ref-number="25" data-nb-words="59" data-nb-chars="348"><span class="idea" data-nb-ref-number="25" id="idea25" data-nb-words="59" data-nb-chars="348">„To je&nbsp;nejvíc povznášející strava, jakou nás nebesa obdařila,“ odpověděl jsem. „Tohle vím, kdykoliv stojím na&nbsp;nějaké vysoké hoře a&nbsp;kolem mě&nbsp;se&nbsp;do&nbsp;šíra prostírá vzduch jak nějaké nezměrné moře. Ale osvěživý není pouze ten letní vzduch, i&nbsp;vzduch v&nbsp;zimě je&nbsp;takový, každý je&nbsp;takový, je-li čistý a&nbsp;nejsou v&nbsp;něm částečky, které se&nbsp;našemu založení příčí.“</span></p>
        <p class="chunk" data-nb-ref-number="26" data-nb-words="227" data-nb-chars="1345"><span class="idea" data-nb-ref-number="26" id="idea26" data-nb-words="227" data-nb-chars="1345">„Já s&nbsp;matkou často chodím kolem tiché zimní zahrady právě tou­hle cestou, po&nbsp;níž teď jdeme. Je&nbsp;slušná a&nbsp;doširoka vyježděná, protože obyvatelé Olšového údolí a&nbsp;lidé z&nbsp;domků všude kolem v&nbsp;zimě z&nbsp;vozovky příliš nízko vždycky trochu odbočují k&nbsp;polím a&nbsp;projedou celou tuhle naši pěšinu. Je&nbsp;tu&nbsp;často velmi hezky, když větve stromů jsou obaleny krystalky anebo jsou ojíněné a&nbsp;nad kmeny a&nbsp;nad větvemi mají jemné mřížoví. Často je&nbsp;to&nbsp;dokonce, jako kdyby se&nbsp;i&nbsp;jinovatka vznášela ve&nbsp;vzduchu a&nbsp;celý jej vyplňovala. V&nbsp;povětří se&nbsp;vznáší jemná mlha, že&nbsp;všechno v&nbsp;nejbližším okolí je&nbsp;jakoby zahaleno v&nbsp;dýmu. Jindy je&nbsp;zas obloha tak jasná, že&nbsp;je&nbsp;všechno vidět naprosto zřetelně. Klene se&nbsp;tmavě modrá nad rolemi, které září na&nbsp;slunci, a&nbsp;kdykoli vystoupáme na&nbsp;úroveň polí, uvidíme odtud celé horské pásmo. V&nbsp;zimě je&nbsp;krajina velice tichá, protože lidé se&nbsp;drží v&nbsp;domech, seč mohou, protože zpěvní ptáci se&nbsp;rozloučili, protože zvěř ustoupila do&nbsp;hlubších lesů a&nbsp;protože ani spřežení nedává zaslechnout zvučný dusot kopyt a&nbsp;otáčení kol, a&nbsp;pouze jednoduchý zvuk koňského zvonce, který se&nbsp;tu&nbsp;vyskytuje, zvěstuje, že&nbsp;kdosi někde projíždí zimním tichem. Chodíme po&nbsp;té&nbsp;světlé cestě, matka zavádí hovor na&nbsp;rozmanité věci a&nbsp;cílem našeho putování bývá obvykle ono místo, kde se&nbsp;cesta začíná svažovat do&nbsp;údolí. Ve&nbsp;městě nemáte tak krásné zimní procházky, jaké nám skýtá venkov.“</span></p>
        <p class="chunk" data-nb-ref-number="27" data-nb-words="158" data-nb-chars="902"><span class="idea" data-nb-ref-number="27" id="idea27" data-nb-words="158" data-nb-chars="902">„Ne, Natálie, to&nbsp;nemáme. My&nbsp;ze&nbsp;zimy a&nbsp;z&nbsp;její osobité podstaty nemáme než chlad; protože sníh se&nbsp;z&nbsp;měst také odstraňuje,“ opáčil jsem, „a nejenom v&nbsp;zimě, ani v&nbsp;létě nemá město nic, co&nbsp;by&nbsp;se&nbsp;jen vzdáleně dalo srovnávat s&nbsp;volností a&nbsp;dálkou otevřené krajiny. Prohloubená péče o&nbsp;umění a&nbsp;vědu, větší pospolitost a&nbsp;vláda lidského rodu se&nbsp;vyskytují ve&nbsp;městě, a&nbsp;tohle všechno obsahuje v&nbsp;sobě i&nbsp;to, co&nbsp;se&nbsp;ve&nbsp;městě hledá. Jistou část vědy a&nbsp;umění však lze pěstovat i&nbsp;na venkově, a&nbsp;jestli se&nbsp;dá&nbsp;založit na&nbsp;venkově více oblastí obecného lidského počínání, než je&nbsp;tomu teď, to&nbsp;nevím, protože tady mám znalostí příliš málo. Zanáším se&nbsp;už&nbsp;dlouho myšlenkou, jednou zajít do&nbsp;velehor i&nbsp;v&nbsp;zimě, strávit tam nějaký čas a&nbsp;sbírat tam zkušenosti. Co&nbsp;nám zvěstují knihy, jež napsali lidé, kteří v&nbsp;zimě vystoupili do&nbsp;vysoko položených krajin, anebo dokonce zlezli vrcholky významných hor, je&nbsp;pozoruhodné a&nbsp;podněcuje k&nbsp;nápodobě.“</span></p>
        <p class="chunk" data-nb-ref-number="28" data-nb-words="107" data-nb-chars="622"><span class="idea" data-nb-ref-number="28" id="idea28" data-nb-words="107" data-nb-chars="622">„Pokud to&nbsp;nebude nijak nebezpečné životu a&nbsp;zdraví, měl byste to&nbsp;udělat,“ odpověděla Natálie. „Asi je&nbsp;výsadou mužů, že&nbsp;se&nbsp;mohou odvažovat lecčehos většího a&nbsp;zakoušet je. Když jsme občas bývali ve&nbsp;větších městech a&nbsp;viděli tam, jak žijí rozliční lidé, rádi jsme se&nbsp;pak vraceli do&nbsp;Hvězdného dvora. Tady jsme si&nbsp;leckdy po&nbsp;delší období užívali všech ročních období a&nbsp;pod širým nebem poznávali každé jejich střídání. Máme blízké přátele, s&nbsp;nimiž se&nbsp;stýkáme, a&nbsp;to nás zušlechťuje a&nbsp;povznáší; nakrátko se&nbsp;za&nbsp;nimi vydáváme. Přivezly jsme si&nbsp;do&nbsp;své samoty některé výdobytky umění a&nbsp;do jisté míry i&nbsp;vědy, nakolik se&nbsp;to&nbsp;pro ženy hodí.“</span></p>
        <p class="chunk" data-nb-ref-number="29" data-nb-words="42" data-nb-chars="266"><span class="idea" data-nb-ref-number="29" id="idea29" data-nb-words="42" data-nb-chars="266">„Hvězdný dvůr je&nbsp;vznešené a&nbsp;důstojné sídlo,“ opáčil jsem, „tam se&nbsp;shromáždila hezká část lecčehos lidského a&nbsp;nemusí se&nbsp;tu&nbsp;vyrovnávat s&nbsp;jeho nepříjemnými stránkami. Ovšem k&nbsp;tomu také bylo třeba hodně souladných okolností, aby všechno mohlo být tak, jak posléze bylo.“</span></p>
        <p class="chunk" data-nb-ref-number="30" data-nb-words="31" data-nb-chars="189"><span class="idea" data-nb-ref-number="30" id="idea30" data-nb-words="31" data-nb-chars="189">„To říká matka také,“ opáčila Natálie, „a říká, jak musí blahořečit Prozřetelnosti, když ta&nbsp;je&nbsp;natolik oporou všemu jejímu úsilí a&nbsp;vede ji, jinak by&nbsp;se&nbsp;totiž uskutečnilo pouze velice málo.“</span></p>
        <p class="chunk" data-nb-ref-number="31" data-nb-words="24" data-nb-chars="144"><span class="idea" data-nb-ref-number="31" id="idea31" data-nb-words="24" data-nb-chars="144">Když jsme takhle rozmlouvali, krok za&nbsp;krokem jsme došli na&nbsp;nejvyšší místo cesty. Před námi cesta spadala zase dolů. Na&nbsp;chvíli jsme se&nbsp;zastavili.</span></p>
        <p class="chunk" data-nb-ref-number="32" data-nb-words="25" data-nb-chars="152"><span class="idea" data-nb-ref-number="32" id="idea32" data-nb-words="25" data-nb-chars="152">„Řekněte mi&nbsp;prosím,“ zahovořila zas Natálie, „kde je&nbsp;vlastně ten Velikonoční Hřeben, tam co&nbsp;jste pobýval tuhle část léta? Odtud by&nbsp;přece měl být vidět.“</span></p>
        <p class="chunk" data-nb-ref-number="33" data-nb-words="72" data-nb-chars="472"><span class="idea" data-nb-ref-number="33" id="idea33" data-nb-words="72" data-nb-chars="472">„Samozřejmě je&nbsp;odtud vidět,“ odpověděl jsem jí, „je téměř v&nbsp;nejzazší západní části horského pásma, které je&nbsp;odsud na&nbsp;dohled. Když od&nbsp;sněhových polí, která leží napravo od&nbsp;toho mírně modrého vrcholku, co&nbsp;je&nbsp;vidět přímo nad hraničním smrkem vašeho pšeničného pole, a&nbsp;která vypadají skoro jak dva stejné trojúhelníky se&nbsp;špicí strmící vzhůru, pohlédnete ještě napravo, uvidíte v&nbsp;našedlém šerosvitu hor světlá, téměř vodorovná místa; to&nbsp;jsou ledová pole Velikonočního Hřebenu.“</span></p>
        <p class="chunk" data-nb-ref-number="34" data-nb-words="21" data-nb-chars="116"><span class="idea" data-nb-ref-number="34" id="idea34" data-nb-words="21" data-nb-chars="116">„Vidím je&nbsp;velice zřetelně,“ opáčila Natálie, „vidím i&nbsp;ty špice, které vyčnívají nad led. A&nbsp;na tom ledu vy&nbsp;jste byl?“</span></p>
        <p class="chunk" data-nb-ref-number="35" data-nb-words="17" data-nb-chars="96"><span class="idea" data-nb-ref-number="35" id="idea35" data-nb-words="17" data-nb-chars="96">„Na jeho hranicích, které ho&nbsp;obklopují ve&nbsp;všech směrech,“ odpověděl jsem jí, „a i&nbsp;přímo na&nbsp;něm.“</span></p>
        <p class="chunk" data-nb-ref-number="36" data-nb-words="8" data-nb-chars="44"><span class="idea" data-nb-ref-number="36" id="idea36" data-nb-words="8" data-nb-chars="44">„To jste jistě viděl zřetelně i&nbsp;sem,“ řekla.</span></p>
        <p class="chunk" data-nb-ref-number="37" data-nb-words="65" data-nb-chars="407"><span class="idea" data-nb-ref-number="37" id="idea37" data-nb-words="65" data-nb-chars="407">„Horské útvary Velikonočního Hřebene, které tu&nbsp;vidíme,“ opáčil jsem, „jsou tak velké, že&nbsp;jeho části můžeme odsud rozeznat; ale jednotlivé útvary zdejší krajiny jsou tak malé, že&nbsp;odtamtud nelze vidět její členění. Celý kraj se&nbsp;jeví jako jednoduchá plocha někde dole, nad níž pluje mlha. Dalekohledem jsem si&nbsp;vyhledal jednotlivá známá místa, a&nbsp;pátral jsem i, jak jsou utvářeny kopce a&nbsp;lesy u&nbsp;Hvězdného dvora.“</span></p>
        <p class="chunk" data-nb-ref-number="38" data-nb-words="11" data-nb-chars="77"><span class="idea" data-nb-ref-number="38" id="idea38" data-nb-words="11" data-nb-chars="77">„Ach, vyjmenujte mi&nbsp;některé vrcholky, které jsou odsud vidět,“ řekla Natálie.</span></p>
        <p class="chunk" data-nb-ref-number="39" data-nb-words="31" data-nb-chars="175"><span class="idea" data-nb-ref-number="39" id="idea39" data-nb-words="31" data-nb-chars="175">„Je to&nbsp;vrchol Velikonočního Hřebene, ten vidíte nad ledem jako nejvyšší,“ opáčil jsem, „a vpravo je&nbsp;to&nbsp;Doutnák a&nbsp;pak Lihovec a&nbsp;Křivý roh. Vlevo jsou jen dva, Popelec a&nbsp;Senta.“</span></p>
        <p class="chunk" data-nb-ref-number="40" data-nb-words="6" data-nb-chars="38"><span class="idea" data-nb-ref-number="40" id="idea40" data-nb-words="6" data-nb-chars="38">„Vidím je,“ řekla Natálie, „vidím je.“</span></p>
        <p class="chunk" data-nb-ref-number="41" data-nb-words="22" data-nb-chars="136"><span class="idea" data-nb-ref-number="41" id="idea41" data-nb-words="22" data-nb-chars="136">„A&nbsp;pak jsou ještě drobnější vyvýšeniny,“ pokračoval jsem, „ty se&nbsp;svažují k&nbsp;dalším horským svahům, co&nbsp;nemají jméno a&nbsp;nejsou odtud vidět.“</span></p>
        <p class="chunk" data-nb-ref-number="42" data-nb-words="21" data-nb-chars="113"><span class="idea" data-nb-ref-number="42" id="idea42" data-nb-words="21" data-nb-chars="113">Postáli jsme ještě nějakou chvíli, dívali se&nbsp;na&nbsp;hory a&nbsp;rozmlouvali, pak jsme se&nbsp;otočili a&nbsp;dali se&nbsp;zpátky k&nbsp;zámku.</span></p>
        <p class="chunk" data-nb-ref-number="43" data-nb-words="21" data-nb-chars="149"><span class="idea" data-nb-ref-number="43" id="idea43" data-nb-words="21" data-nb-chars="149">„Je to&nbsp;zvláštní,“ řekla Natálie, „že tyhle hory ze&nbsp;sebe nevydávají žádný bílý mramor, ačkoliv přece oplývají tolikerým mramorem nejrůznějších barev.“</span></p>
        <p class="chunk" data-nb-ref-number="44" data-nb-words="40" data-nb-chars="243"><span class="idea" data-nb-ref-number="44" id="idea44" data-nb-words="40" data-nb-chars="243">„To našim horám trochu křivdíte,“ odpověděl jsem jí, „mají ložiska bílého mramoru a&nbsp;z&nbsp;nich se&nbsp;už&nbsp;odlamují kusy k&nbsp;rozmanitému účelu, a&nbsp;jistě nejspíš ve&nbsp;svém rozličném větvení skrývají místa, kde je&nbsp;možná bílý mramor navýsost jemný a&nbsp;nezkalený.“</span></p>
        <p class="chunk" data-nb-ref-number="45" data-nb-words="13" data-nb-chars="76"><span class="idea" data-nb-ref-number="45" id="idea45" data-nb-words="13" data-nb-chars="76">„Mně by&nbsp;se&nbsp;líbilo dát si&nbsp;zhotovovat věci z&nbsp;takového mramoru,“ řekla Natálie.</span></p>
        <p class="chunk" data-nb-ref-number="46" data-nb-words="13" data-nb-chars="81"><span class="idea" data-nb-ref-number="46" id="idea46" data-nb-words="13" data-nb-chars="81">„To přece můžete,“ opáčil jsem, „žádná surovina se&nbsp;na&nbsp;něco takového nehodí lépe.“</span></p>
        <p class="chunk" data-nb-ref-number="47" data-nb-words="31" data-nb-chars="178"><span class="idea" data-nb-ref-number="47" id="idea47" data-nb-words="31" data-nb-chars="178">„Mohla bych si&nbsp;však podle svých možností dát udělat jen malé předměty, ozdoby a&nbsp;podobně,“ řekla, „pokud bych dostala ty&nbsp;vhodné kousky a&nbsp;pokud by&nbsp;mi&nbsp;přátelé byli ku&nbsp;pomoci radou.“</span></p>
        <p class="chunk" data-nb-ref-number="48" data-nb-words="21" data-nb-chars="105"><span class="idea" data-nb-ref-number="48" id="idea48" data-nb-words="21" data-nb-chars="105">„Mohla byste je&nbsp;dostat,“ odpověděl jsem jí, „a i&nbsp;já bych vám v&nbsp;tom mohl pomoci, pokud byste si&nbsp;to&nbsp;přála.“</span></p>
        <p class="chunk" data-nb-ref-number="49" data-nb-words="33" data-nb-chars="182"><span class="idea" data-nb-ref-number="49" id="idea49" data-nb-words="33" data-nb-chars="182">„To by&nbsp;mi&nbsp;bylo velice milé,“ opáčila, „náš přítel si&nbsp;dal do&nbsp;domu vytvořit vzácná díla z&nbsp;barevného mramoru, a&nbsp;vy jste přece také postaral o&nbsp;krásné věci z&nbsp;takového mramoru pro rodiče.“</span></p>
        <p class="chunk" data-nb-ref-number="50" data-nb-words="22" data-nb-chars="128"><span class="idea" data-nb-ref-number="50" id="idea50" data-nb-words="22" data-nb-chars="128">„Ano, a&nbsp;snažím se&nbsp;pořád ještě získat krásné kusy mramoru a&nbsp;příležitostně je&nbsp;použít v&nbsp;budoucnu na&nbsp;různá díla,“ odpověděl jsem jí.</span></p>
        <p class="chunk" data-nb-ref-number="51" data-nb-words="73" data-nb-chars="431"><span class="idea" data-nb-ref-number="51" id="idea51" data-nb-words="73" data-nb-chars="431">„Svou zálibu v&nbsp;bílém mramoru jsem nejspíš čerpala z&nbsp;bohatých, krásných a&nbsp;velkolepých věcí,“ opáčila Natálie, „které jsem z&nbsp;něho viděla v&nbsp;Itálii. Zvlášť nezapomenutelná mi&nbsp;tu&nbsp;bude Florencie a&nbsp;Řím. To&nbsp;jsou věci, které budí náš svrchovaný obdiv, a&nbsp;přesto, myslívala jsem si&nbsp;pokaždé, navrhl je&nbsp;a&nbsp;vytvořil lidský cit a&nbsp;lidský duch. Asi se&nbsp;vám, když jste pobýval ve&nbsp;volné přírodě, ukazovalo leccos, co&nbsp;si&nbsp;činí mocné nároky na&nbsp;vaši mysl.“</span></p>
        <p class="chunk" data-nb-ref-number="52" data-nb-words="36" data-nb-chars="210"><span class="idea" data-nb-ref-number="52" id="idea52" data-nb-words="36" data-nb-chars="210">„Výtvory umění na&nbsp;sebe strhávají pohled, a&nbsp;právem,“ odpověděl jsem, „plní nás obdivem a&nbsp;láskou. Věci v&nbsp;přírodě jsou dílem ruky jiné, a&nbsp;pokud se&nbsp;na&nbsp;ně&nbsp;člověk dívá ze&nbsp;správného úhlu, budí rovněž svrchovaný úžas.“</span></p>
        <p class="chunk" data-nb-ref-number="53" data-nb-words="7" data-nb-chars="48"><span class="idea" data-nb-ref-number="53" id="idea53" data-nb-words="7" data-nb-chars="48">„Tohle jsem nejspíš cítila vždy,“ řekla Natálie.</span></p>
        <p class="chunk" data-nb-ref-number="54" data-nb-words="35" data-nb-chars="183"><span class="idea" data-nb-ref-number="54" id="idea54" data-nb-words="35" data-nb-chars="183">„Já se&nbsp;na&nbsp;své životní pouti díval hodně let na&nbsp;díla stvoření,“ opáčil jsem, „a poté, pokud mi&nbsp;to&nbsp;bylo možno, poznával jsem i&nbsp;díla umělecká, a&nbsp;jedna i&nbsp;druhá mi&nbsp;uváděla duši v&nbsp;nadšení.“</span></p>
        <p class="chunk" data-nb-ref-number="55" data-nb-words="17" data-nb-chars="90"><span class="idea" data-nb-ref-number="55" id="idea55" data-nb-words="17" data-nb-chars="90">Takhle jsme rozmlouvali a&nbsp;mezitím jsme zvolna došli skoro až&nbsp;k&nbsp;zámku a&nbsp;byli jsme u&nbsp;branky.</span></p>
        <p class="chunk" data-nb-ref-number="56" data-nb-words="25" data-nb-chars="143"><span class="idea" data-nb-ref-number="56" id="idea56" data-nb-words="25" data-nb-chars="143">U&nbsp;ní se&nbsp;Natálie zastavila a&nbsp;řekla toto: „Včera jsem velmi dlouho mluvila s&nbsp;matkou, ona ze&nbsp;své strany proti našemu svazku nemá žádných námitek.“</span></p>
        <p class="chunk" data-nb-ref-number="57" data-nb-words="84" data-nb-chars="487"><span class="idea" data-nb-ref-number="57" id="idea57" data-nb-words="84" data-nb-chars="487">Její jemné rysy zaplavil něžný ruměnec, když mi&nbsp;tohle říkala. Užuž procházela brankou, ale já&nbsp;jsem ji&nbsp;zadržel a&nbsp;řekl jsem: „Slečno, nepokládal bych za&nbsp;správné, kdybych před vámi tajil tohle. Já&nbsp;vás dnes už&nbsp;jednou viděl, předtím než jsme se&nbsp;sešli. Když jsem se&nbsp;ráno chystal vyjít chodbou za&nbsp;vašimi pokoji ven z&nbsp;domu, dveře do&nbsp;předsíně a&nbsp;do jednoho pokoje byly otevřené, a&nbsp;zahlédl jsem vás v&nbsp;pokoji, jak stojíte u&nbsp;stolku pokrytém starobylým kobercem, ruku jste si&nbsp;opírala o&nbsp;nějakou knihu.“</span></p>
        <p class="chunk" data-nb-ref-number="58" data-nb-words="8" data-nb-chars="48"><span class="idea" data-nb-ref-number="58" id="idea58" data-nb-words="8" data-nb-chars="48">„Myslela jsem na&nbsp;svůj nový osud,“ řekla Natálie.</span></p>
        <p class="chunk" data-nb-ref-number="59" data-nb-words="26" data-nb-chars="145"><span class="idea" data-nb-ref-number="59" id="idea59" data-nb-words="26" data-nb-chars="145">„Já to&nbsp;věděl, já&nbsp;to&nbsp;věděl,“ odpověděl jsem, „a kéž nebeské mocnosti všechno nastrojí tak příznivě, jak po&nbsp;tom touží ti, kdo vám přejí jen dobré.“</span></p>
        <p class="chunk" data-nb-ref-number="60" data-nb-words="12" data-nb-chars="57"><span class="idea" data-nb-ref-number="60" id="idea60" data-nb-words="12" data-nb-chars="57">Podal jsem jí&nbsp;obě ruce, uchopila je&nbsp;a&nbsp;stiskli jsme si&nbsp;je.</span></p>
        <p class="chunk" data-nb-ref-number="61" data-nb-words="9" data-nb-chars="51"><span class="idea" data-nb-ref-number="61" id="idea61" data-nb-words="9" data-nb-chars="51">Pak prošla brankou a&nbsp;vydala se&nbsp;vzhůru po&nbsp;schodišti.</span></p>
        <p class="chunk" data-nb-ref-number="62" data-nb-words="3" data-nb-chars="20"><span class="idea" data-nb-ref-number="62" id="idea62" data-nb-words="3" data-nb-chars="20">Chvilku jsem vyčkal.</span></p>
        <p class="chunk" data-nb-ref-number="63" data-nb-words="14" data-nb-chars="72"><span class="idea" data-nb-ref-number="63" id="idea63" data-nb-words="14" data-nb-chars="72">Když byla nahoře a&nbsp;zavřela za&nbsp;sebou dveře, vyšel jsem po&nbsp;schodišti i&nbsp;já.</span></p>
        <p class="chunk" data-nb-ref-number="64" data-nb-words="26" data-nb-chars="159"><span class="idea" data-nb-ref-number="64" id="idea64" data-nb-words="26" data-nb-chars="159">Celá Natáliina bytost mi&nbsp;tohle ráno připadala zářivější, než byla po&nbsp;celou dobu předtím, a&nbsp;vešel jsem k&nbsp;sobě do&nbsp;pokoje se&nbsp;srdcem hluboce, hluboce překypujícím.</span></p>
        <p class="chunk" data-nb-ref-number="65" data-nb-words="28" data-nb-chars="167"><span class="idea" data-nb-ref-number="65" id="idea65" data-nb-words="28" data-nb-chars="167">V&nbsp;pokoji jsem se&nbsp;převlékl natolik, nakolik bylo nutno zahladit stopy po&nbsp;ranní procházce a&nbsp;vypadat náležitě, pak jsem odešel do&nbsp;jídelny, ježto se&nbsp;blížil čas na&nbsp;snídani.</span></p>
        <p class="chunk" data-nb-ref-number="66" data-nb-words="184" data-nb-chars="1061"><span class="idea" data-nb-ref-number="66" id="idea66" data-nb-words="184" data-nb-chars="1061">Byl jsem v&nbsp;jídelně sám. Stůl byl už&nbsp;prostřen a&nbsp;všechno zchystáno k&nbsp;snídani. Chvíli jsem čekal, pak přišly do&nbsp;pokoje současně Matylda s&nbsp;Natálií. Natálie se&nbsp;převlékla, měla teď na&nbsp;sobě slavnostnější šaty, než jaké si&nbsp;oblékla na&nbsp;ranní procházku, protože tak jako Matylda chtěla u&nbsp;tabule uctít hosta lepším oděvem. S&nbsp;obvyklým klidem a&nbsp;vesele, avšak s&nbsp;přívětivostí ještě větší než kdy jindy mě&nbsp;Matylda uvítala a&nbsp;ukázala mi, kam si&nbsp;mám sednout. Posadili jsme se. Byli jsme u&nbsp;snídaně, tak jak jsme tomu uvykli po&nbsp;mnoho dnů. Na&nbsp;stole byly stejné věci a&nbsp;postupovalo se&nbsp;stejně jako vždycky. Ačkoliv přišla jen tu&nbsp;a&nbsp;tam služebná a&nbsp;mezitím jsme byli v&nbsp;jídelně sami a&nbsp;Matylda podle svého zvyku nejeden úkon, jaké jsou u&nbsp;takové snídaně nezbytné, u&nbsp;stolu prováděla sama, přesto se&nbsp;o&nbsp;našich zvláštních záležitostech ani teď nemluvilo. Obsahem debat byly běžné věci, tak jak se&nbsp;naskýtají v&nbsp;běžných dnech. Probíralo se&nbsp;dílem umění, dílem krásné dny té&nbsp;roční doby, jaká zrovna byla, a&nbsp;dílem období pobytu na&nbsp;Strázném dvoře v&nbsp;čase, kdy kvetly růže. Pak jsme vstali a&nbsp;rozloučili se.</span></p>
        <p class="chunk" data-nb-ref-number="67" data-nb-words="17" data-nb-chars="87"><span class="idea" data-nb-ref-number="67" id="idea67" data-nb-words="17" data-nb-chars="87">A&nbsp;tak se&nbsp;po&nbsp;celý ten den o&nbsp;vztahu, jejž jsme navázali já&nbsp;a&nbsp;Natálie, vůbec nepromluvilo.</span></p>
        <p class="chunk" data-nb-ref-number="68" data-nb-words="176" data-nb-chars="1105"><span class="idea" data-nb-ref-number="68" id="idea68" data-nb-words="176" data-nb-chars="1105">Sešli jsme se&nbsp;ještě dopoledne v&nbsp;zahradě. Matylda mi&nbsp;ukázala některé změny, které provedla. Několik keřů vypěstovaných v&nbsp;příliš rovných liniích, sestřižené živé ploty, které byly ještě v&nbsp;jedné odlehlé části zahrady, byly odstraněny a&nbsp;ustoupily sadu prostšímu a&nbsp;líbivějšímu. Přemístily se&nbsp;sem květinové záhony a&nbsp;některé rostliny, s&nbsp;nimiž se&nbsp;seznámila teprve docela nedávno, které můj hostitel měl velmi rád a&nbsp;mezi nimiž některé byly mimořádně krásné, sesadili k&nbsp;sobě. Matylda mi&nbsp;říkala, jak se&nbsp;jmenují, Natálie pozorně naslouchala. Odpoledne jsme se&nbsp;vydali na&nbsp;procházku. Nejdříve jsme zašli za&nbsp;dělníky, kteří se&nbsp;obírali strháváním omítky z&nbsp;kamenného obložení domu, a&nbsp;nějakou chvíli jsme se&nbsp;na&nbsp;ně&nbsp;dívali. Matylda se&nbsp;několikrát na&nbsp;cosi zeptala a&nbsp;dala si&nbsp;vysvětlit to&nbsp;a&nbsp;ono, co&nbsp;se&nbsp;týkalo téhle činnosti. Pak jsme se&nbsp;velkým obloukem dali kolem hřbetů výšin, které zčásti dominují údolí, v&nbsp;němž stojí zámek. Prošli jsme kolem okraje lesíku, odkud byl vidět zámek, zahrada a&nbsp;hospodářské budovy, a&nbsp;posléze se&nbsp;severním ramenem stejné pěšiny vrátili do&nbsp;zámku; po&nbsp;jižní větvi pěšiny jsme se&nbsp;procházeli ráno s&nbsp;Natálií.</span></p>
        <p class="chunk" data-nb-ref-number="69" data-nb-words="6" data-nb-chars="34"><span class="idea" data-nb-ref-number="69" id="idea69" data-nb-words="6" data-nb-chars="34">K&nbsp;večeru dorazil kočár s&nbsp;poutníky.</span></p>
        <p class="chunk" data-nb-ref-number="70" data-nb-words="44" data-nb-chars="269"><span class="idea" data-nb-ref-number="70" id="idea70" data-nb-words="44" data-nb-chars="269">Můj hostitel vystoupil první, za&nbsp;ním téměř současně pak ostatní mladší muži. Všichni mě&nbsp;přivítali a&nbsp;napomínali, proč že&nbsp;jsem přijel tak pozdě. Odebrali jsme se&nbsp;do&nbsp;společenské místnosti a&nbsp;tam chvíli debatovali, než jsme všichni odešli do&nbsp;svých komnat; každý tu&nbsp;měl svou.</span></p>
        <p class="chunk" data-nb-ref-number="71" data-nb-words="148" data-nb-chars="907"><span class="idea" data-nb-ref-number="71" id="idea71" data-nb-words="148" data-nb-chars="907">Můj hostitel se&nbsp;mě&nbsp;zeptal, kde že&nbsp;jsem pobýval a&nbsp;které části hor jsem proputoval. Odpověděl jsem mu, že&nbsp;jsem mu&nbsp;přece již po­všechně řekl, že&nbsp;se&nbsp;hodlám vydat k&nbsp;Simskému ledovci, že&nbsp;jsem si&nbsp;však zřídil stanoviště ve&nbsp;Velikonočním Hřebeni, ve&nbsp;vesničce, která se&nbsp;jmenuje stejně jako onen horský masiv. Odsud že&nbsp;jsem podnikal své výpravy. Vyjmenoval jsem mu&nbsp;jednotlivé směry, protože se&nbsp;v&nbsp;simské krajině skvěle vyznal. Eustach mluvil o&nbsp;krásných obrazech přírody, které se&nbsp;v&nbsp;tamním terénu vyskytují. Roland řekl, abych se&nbsp;jednou podíval i&nbsp;do klamského kostela, v&nbsp;němž byli; že&nbsp;mi&nbsp;Eustach ukáže kresby, abych si&nbsp;byl schopen utvořit předběžnou představu o&nbsp;něm. Gustav mě&nbsp;přivítal prostě, láskyplně a&nbsp;přátelsky, tak jak on&nbsp;to&nbsp;dělá vždy. Na&nbsp;příležitostnou otázku svého hostitele, jestli mám úmyslu pobýt se&nbsp;svými přáteli dlouho, odpověděl jsem, že&nbsp;mě&nbsp;jedna důležitá záležitost možná od&nbsp;nich odvede už&nbsp;docela zakrátko.</span></p>
        <p class="chunk" data-nb-ref-number="72" data-nb-words="30" data-nb-chars="190"><span class="idea" data-nb-ref-number="72" id="idea72" data-nb-words="30" data-nb-chars="190">Po&nbsp;tomhle všeobecném povídání se&nbsp;pocestní odebrali do&nbsp;svých pokojů, aby ze&nbsp;sebe setřásli stopy po&nbsp;putování, odložili zaprášené šaty, i&nbsp;jinak se&nbsp;občerstvili anebo si&nbsp;utřídili, co&nbsp;si&nbsp;přivezli.</span></p>
        <p class="chunk" data-nb-ref-number="73" data-nb-words="15" data-nb-chars="81"><span class="idea" data-nb-ref-number="73" id="idea73" data-nb-words="15" data-nb-chars="81">Znovu jsme se&nbsp;sešli až&nbsp;u&nbsp;večeře. Ta&nbsp;byla veselá a&nbsp;přátelská, jako bývala vždycky.</span></p>
        <p class="chunk" data-nb-ref-number="74" data-nb-words="51" data-nb-chars="261"><span class="idea" data-nb-ref-number="74" id="idea74" data-nb-words="51" data-nb-chars="261">Druhý den ráno po&nbsp;snídani se&nbsp;můj hostitel vydal na&nbsp;nějakou dobu procházet se&nbsp;s&nbsp;Matyldou po&nbsp;zahradě, pak vešel ke&nbsp;mně do&nbsp;pokoje a&nbsp;řekl mi: „Máte pravdu a&nbsp;je od&nbsp;vás velmi dobré, že&nbsp;chcete říci svým rodičům, co&nbsp;je&nbsp;vašim zdejším přátelům milé a&nbsp;co se&nbsp;jim zamlouvá.“</span></p>
        <p class="chunk" data-nb-ref-number="75" data-nb-words="13" data-nb-chars="70"><span class="idea" data-nb-ref-number="75" id="idea75" data-nb-words="13" data-nb-chars="70">Nic jsem na&nbsp;to&nbsp;neodpověděl, zrudl jsem a&nbsp;notně uctivě jsem se&nbsp;uklonil.</span></p>
        <p class="chunk" data-nb-ref-number="76" data-nb-words="77" data-nb-chars="467"><span class="idea" data-nb-ref-number="76" id="idea76" data-nb-words="77" data-nb-chars="467">V&nbsp;průběhu dopoledne jsem prohlásil, že&nbsp;jakmile mi&nbsp;to&nbsp;bude možné, musím odjet. Dali mi&nbsp;k&nbsp;dispozici koně k&nbsp;nejbližší poště, a&nbsp;když jsem si&nbsp;uspořádal svá drobná zavazadla, rozhodl jsem se, že&nbsp;se&nbsp;vypravím ještě před polednem. Souhlasili. Rozloučil jsem se. Když jsem odcházel od&nbsp;svého hostitele, jeho jasné, veselé oči mě&nbsp;provázely. Matylda byla něžná a&nbsp;laskavá, Natálie stála v&nbsp;prohlubni jednoho okna, přikročil jsem k&nbsp;ní a&nbsp;řekl tiše: „Milá, milá Natálie, buďte zdráva.“</span></p>
        <p class="chunk" data-nb-ref-number="77" data-nb-words="14" data-nb-chars="85"><span class="idea" data-nb-ref-number="77" id="idea77" data-nb-words="14" data-nb-chars="85">„Drahý, milý příteli, buďte zdráv,“ odpověděla mi&nbsp;stejně tiše, a&nbsp;podali jsme si&nbsp;ruce.</span></p>
        <p class="chunk" data-nb-ref-number="78" data-nb-words="49" data-nb-chars="300"><span class="idea" data-nb-ref-number="78" id="idea78" data-nb-words="49" data-nb-chars="300">Po&nbsp;chvilce jsem se&nbsp;rozloučil i&nbsp;s&nbsp;ostatními; ti&nbsp;věděli, že&nbsp;odjíždím, a&nbsp;taky přišli do&nbsp;společenské místnosti. Potřásl jsem rukama Eusta­chovi a&nbsp;Rolandovi a&nbsp;přijal Gustavův polibek; ten poněkud vroucnější způsob vítání i&nbsp;loučení byl už&nbsp;delší dobu mezi námi obvyklý, a&nbsp;dnes byl pro mě&nbsp;výjimečně důležitý.</span></p>
        <p class="chunk" data-nb-ref-number="79" data-nb-words="10" data-nb-chars="56"><span class="idea" data-nb-ref-number="79" id="idea79" data-nb-words="10" data-nb-chars="56">Nato jsem sešel po&nbsp;schodišti dolů a&nbsp;nastoupil do&nbsp;kočáru.</span></p>
        <p class="chunk" data-nb-ref-number="80" data-nb-words="203" data-nb-chars="1160"><span class="idea" data-nb-ref-number="80" id="idea80" data-nb-words="203" data-nb-chars="1160">Matyldini koně mě&nbsp;dovezli k&nbsp;nejbližší poště. Odtud jsem je&nbsp;poslal zpět a&nbsp;vzal si&nbsp;jiné do&nbsp;Velikonočního Hřebene. Nedopřával jsem si&nbsp;příliš klidu. Když jsem dojel na&nbsp;místo, vysvětlil jsem svým lidem, že&nbsp;nastaly okolnosti, které neumožňují pokračovat v&nbsp;letošních pracích. Propustil jsem je, avšak vyplatil jsem jim mzdu, jakou by&nbsp;byli dostali, kdyby mi&nbsp;byli k&nbsp;ruce po&nbsp;celou dobu podle smlouvy. Byli spokojeni. Lovec a&nbsp;hráč na&nbsp;citeru se&nbsp;vydal pryč dříve, než jsem přijel. Kam se&nbsp;ubíral, to&nbsp;ani ti&nbsp;lidé nevěděli. Nejdůležitější na&nbsp;místě, kde se&nbsp;pracovalo, pro mě&nbsp;bylo, abych dal do&nbsp;pořádku vztahy se&nbsp;svými dělníky; proto jsem také přijel. Než jsem odjel na&nbsp;Strázný dvůr, řekl jsem jim, že&nbsp;se&nbsp;brzy vrátím, uložil jsem jim, co&nbsp;mají dělat, když tu&nbsp;nebudu, a&nbsp;slíbil jsem jim další práci, až&nbsp;sem zas přijedu. To&nbsp;se&nbsp;teď muselo trochu změnit. Když se&nbsp;tak stalo, uložil jsem své věci do&nbsp;úschovy ve&nbsp;Velikonočním Hřebenu, tak aby byly zabezpečeny, a&nbsp;vzápětí jsem zas odjel. Koně, které jsem si&nbsp;z&nbsp;poslední větší obce vzal do&nbsp;Velikonočního Hřebene, ty&nbsp;jsem si&nbsp;ponechal a&nbsp;teď s&nbsp;nimi odjel. Na&nbsp;prvním poštovním úřadě jsem požádal o&nbsp;vlastní poštovní koně a&nbsp;vyrazil jsem za&nbsp;rodiči.</span></p>
        <p class="chunk" data-nb-ref-number="81" data-nb-words="124" data-nb-chars="672"><span class="idea" data-nb-ref-number="81" id="idea81" data-nb-words="124" data-nb-chars="672">Když jsem k&nbsp;nim dojel, že&nbsp;jsem se&nbsp;tak nenadále objevil, budilo zřejmě úžas. Všechno se&nbsp;seběhlo tak rychle, že&nbsp;kdyžtě to, kdy odcestuji za&nbsp;rodiči, bylo předem pevně stanoveno, dopis, který by&nbsp;je&nbsp;teď informoval, že&nbsp;přijedu, nedospěl by&nbsp;k&nbsp;nim zřejmě dřív než já. Nedokázali si&nbsp;tedy vysvětlit, proč přijíždím v&nbsp;létě namísto na&nbsp;podzim a&nbsp;předem o&nbsp;sobě nedám zvěst. Když se&nbsp;mě&nbsp;na&nbsp;to&nbsp;ptali, řekl jsem jim, že&nbsp;vskutku mám důvod, proč se&nbsp;teď vracím domů, ale že&nbsp;to&nbsp;není důvod nepříjemný, že&nbsp;jsem tak rychle odjel, protože jsem byl netrpělivý, a&nbsp;že jsem jim nemohl doručit předtím zprávu o&nbsp;svém příjezdu. Pak už&nbsp;byli klidní, a&nbsp;tak jak to&nbsp;bylo v&nbsp;jejich povaze, neptali se&nbsp;mě&nbsp;na&nbsp;důvod.</span></p>
        <p class="chunk" data-nb-ref-number="82" data-nb-words="185" data-nb-chars="1106"><span class="idea" data-nb-ref-number="82" id="idea82" data-nb-words="185" data-nb-chars="1106">Druhý den ráno, než otec odjel do&nbsp;města, vydal jsem se&nbsp;za&nbsp;ním do&nbsp;pokoje s&nbsp;knihami a&nbsp;řekl jsem mu, že&nbsp;jsem už&nbsp;před delším časem pojal náklonnost k&nbsp;Natálii, k&nbsp;dceři svého hostitele, že&nbsp;tu&nbsp;náklonnost jsem v&nbsp;sobě dlouho skrýval a&nbsp;že jsem si&nbsp;umínil, kdyby neměla žádné vyhlídky, že&nbsp;ji&nbsp;v&nbsp;sobě potlačím a&nbsp;nikomu o&nbsp;tom neřeknu slovo. Teď že&nbsp;však Natálie dala najevo, jak si&nbsp;mě&nbsp;cení, já&nbsp;o&nbsp;tom nic nevěděl, dokud náhoda, když jsme mluvili o&nbsp;jiných věcech, mnohem odlehlejších, vyjevila, že&nbsp;mezi námi panuje neznámý doposud soulad. Uzavřeli jsme mezi sebou dohodu, že&nbsp;svou vzájemnou náklonnost v&nbsp;sobě uchováme, dokud budeme žít, a&nbsp;že takovou nedarujeme nikomu jinému. Natálie požadovala, a&nbsp;mé city s&nbsp;takovou žádostí naprosto souhlasily, abychom tohle všechno řekli svým nejbližším, abychom se&nbsp;z&nbsp;toho, co&nbsp;spolu máme, mohli těšit i&nbsp;díky jejich souhlasu anebo, pokud by&nbsp;část jich své svolení nám upřela, zachováme si&nbsp;vzájemnou náklonnost nezměněnou, ale osobní styky ukončíme. Ježto Natáliini nejbližší nic nenamítali, jsem tu, abych celou záležitost oznámil rodičům, a&nbsp;otci ji&nbsp;oznamuji nejdřív, matce ji&nbsp;sdělím později.</span></p>
        <p class="chunk" data-nb-ref-number="83" data-nb-words="176" data-nb-chars="1058"><span class="idea" data-nb-ref-number="83" id="idea83" data-nb-words="176" data-nb-chars="1058">„Synu,“ odpověděl mi&nbsp;otec, „jsi dospělý, máš právo uzavírat smlou­vy a&nbsp;jednu nadmíru důležitou jsi uzavřel. Ježto tě&nbsp;dobře znám, ježto jsem měl od&nbsp;jisté doby příležitost poznat tě&nbsp;ještě lépe, vím, žes zvolil cosi, co, byť jako všichni lidé jistě není bez chyb, bude ti&nbsp;svou cenností a&nbsp;výtečností zcela vyhovovat. Nejspíš má&nbsp;jedno i&nbsp;druhé v&nbsp;sobě v&nbsp;míře vyšší než lidé, jakých je&nbsp;všude habaděj. V&nbsp;tomhle názoru mě&nbsp;posiluje několik okolností. Vaše vzájemná náklonnost nepovstala nijak rychle, chystala se, chtěls jí&nbsp;odolat, neříkals nic, o&nbsp;Natálii jsi nám vyprávěl jen málo, neuchvátila tě&nbsp;to&nbsp;tedy nijaká chvatná, strhující touha, nýbrž příchylnost tkvící v&nbsp;úctě. U&nbsp;Natálie je&nbsp;to&nbsp;nejspíše také tak, protože jak jsi říkal, její náklonnost k&nbsp;tobě existovala, ještě nežs ji&nbsp;vůbec rozpoznal. A&nbsp;také celistvost tvé bytosti nalezla u&nbsp;tvého hostitele oporu tak rozhodnou, když jsi za&nbsp;ním už&nbsp;několikrát byl, vrátil ses vždycky i&nbsp;s&nbsp;tolika výtečnými jednotlivostmi, že&nbsp;to&nbsp;nemůže nebýt člověk velevýtečný a&nbsp;vzdělaný a&nbsp;že to&nbsp;všechno z&nbsp;něho sálá do&nbsp;okolí. Nemám co&nbsp;namítat.“</span></p>
        <p class="chunk" data-nb-ref-number="84" data-nb-words="110" data-nb-chars="630"><span class="idea" data-nb-ref-number="84" id="idea84" data-nb-words="110" data-nb-chars="630">Ačkoliv jsem si&nbsp;představil, že&nbsp;otec nebude překážkou uzavřenému svazku, přesto jsem za&nbsp;téhle rozmluvy byl celý stísněný a&nbsp;vážný, a&nbsp;ani u&nbsp;otce se&nbsp;nedalo nepostřehnout hluboké dojetí. Když teď domluvil, do&nbsp;srdce mi&nbsp;pronikla radost, která se&nbsp;dojista projevovala i&nbsp;v&nbsp;mých očích a&nbsp;ve výrazu. Otec na&nbsp;mne pohlédl přívětivě a&nbsp;laskavě a&nbsp;řekl: „S&nbsp;matkou se&nbsp;ti&nbsp;o&nbsp;téhle věci nebude mluvit tak lehce, ale já&nbsp;se&nbsp;tě&nbsp;zastanu a&nbsp;budu jí&nbsp;vyprávět o&nbsp;tom uzavřeném svazku sám, aby ses přes tu&nbsp;zvěst rychleji přenesl. Nech dopoledne proběhnout, po&nbsp;obědě poprosím matku, aby přišla sem do&nbsp;pokoje. Klotylda se&nbsp;pak o&nbsp;tvém kroku příležitostně také dozví.“</span></p>
        <p class="chunk" data-nb-ref-number="85" data-nb-words="41" data-nb-chars="224"><span class="idea" data-nb-ref-number="85" id="idea85" data-nb-words="41" data-nb-chars="224">Vyšli jsme z&nbsp;pokoje s&nbsp;knihami. Otec se&nbsp;chystal vydat do&nbsp;své kanceláře do&nbsp;města, tak jako se&nbsp;chystal ráno co&nbsp;ráno. Když byl hotov, rozloučil se&nbsp;s&nbsp;matkou a&nbsp;odešel. Dopoledne uběhlo, tak jako po&nbsp;mém příjezdu obvykle čas plynul.</span></p>
        <p class="chunk" data-nb-ref-number="86" data-nb-words="52" data-nb-chars="274"><span class="idea" data-nb-ref-number="86" id="idea86" data-nb-words="52" data-nb-chars="274">Matka ani Klotylda se&nbsp;neptaly, proč že&nbsp;jsem tak nečekaně přijel, a&nbsp;věnovaly se&nbsp;svému. Když bylo po&nbsp;obědě, odvedl si&nbsp;otec matku do&nbsp;pokoje s&nbsp;knihami a&nbsp;pobyl tam s&nbsp;ní nějaký čas. Když vyšli z&nbsp;pokoje za&nbsp;mnou a&nbsp;za Klotyldou, matka se&nbsp;po&nbsp;mně přívětivě podívala, neříkala však nic.</span></p>
        <p class="chunk" data-nb-ref-number="87" data-nb-words="13" data-nb-chars="64"><span class="idea" data-nb-ref-number="87" id="idea87" data-nb-words="13" data-nb-chars="64">Znovu si&nbsp;k&nbsp;nám sedli a&nbsp;nějakou chvíli jsme ještě seděli u&nbsp;stolu.</span></p>
        <p class="chunk" data-nb-ref-number="88" data-nb-words="245" data-nb-chars="1444"><span class="idea" data-nb-ref-number="88" id="idea88" data-nb-words="245" data-nb-chars="1444">Když jsme vstali, odešli jsme do&nbsp;zahrady; tu&nbsp;jsem teď už&nbsp;řadu roků v&nbsp;létě neviděl. Růže, které tu&nbsp;i&nbsp;onde rostly, nevyrovnaly se&nbsp;růžím mého hostitele, ale také nebyly horší než ty, které byly ve&nbsp;Hvězdném dvoře. Zahrada, která mi&nbsp;v&nbsp;dětství vždycky byla nad jiné milá a&nbsp;útulná, připadala mi&nbsp;teď malá a&nbsp;bezvýznamná, ačkoliv květiny v&nbsp;ní, které v&nbsp;tuhle letní dobu zrovna kvetly, ovocné stromy, zelenina, vinná réva a&nbsp;mříže s&nbsp;broskvemi nebyly ve&nbsp;městě z&nbsp;nejmenších. Jen se&nbsp;tu&nbsp;prostě projevoval rozdíl mezi zahradou městskou a&nbsp;zahradou některého bohatého vlastníka venkovských držav. Ukázali mi&nbsp;všechno, co&nbsp;považovali za&nbsp;důležité, a&nbsp;upozornili mě&nbsp;na&nbsp;všechno, co&nbsp;se&nbsp;tu&nbsp;změnilo. Skoro jako by&nbsp;se&nbsp;všichni radovali, že&nbsp;mě&nbsp;tu&nbsp;jednou také mají na&nbsp;začátku teplejší roční doby, protože jinak jsem vždycky přijížděl na&nbsp;počátku doby chladnější, když opadávalo listí a&nbsp;zahrada shazovala své ozdoby. K&nbsp;večeru otec jel znovu do&nbsp;města. Zůstali jsme v&nbsp;zahradě. Jednu chvíli se&nbsp;sestra obírala uvazováním révové větévky a&nbsp;my s&nbsp;matkou sami stáli u&nbsp;mramorové kašny s&nbsp;vraním okem, kde zurčela skvostná průzračná voda, a&nbsp;matka mi&nbsp;řekla: „Chtěla bych, aby ti&nbsp;všechno štěstí a&nbsp;nebeské požehnání bylo průvodcem u&nbsp;toho velice závažného kroku, kterýs učinil, synu. Jakkoli pečlivě jsi volil a&nbsp;jsou všechny podmínky k&nbsp;tomu, aby se&nbsp;ti&nbsp;dařilo, přece jen je&nbsp;takový krok těžký a&nbsp;závažný; pořád máš ještě před sebou onu dobu, kdy dva lidé nacházejí jeden druhého a&nbsp;sžívají se&nbsp;spolu.“</span></p>
        <p class="chunk" data-nb-ref-number="89" data-nb-words="62" data-nb-chars="364"><span class="idea" data-nb-ref-number="89" id="idea89" data-nb-words="62" data-nb-chars="364">„Kéž by&nbsp;bůh dal, aby všechno bylo tak, jak to&nbsp;snad smíme očekávat,“ odpověděl jsem jí, „nechtěl jsem zakládat nijaké štěstí, abych se&nbsp;předtím neotázal na&nbsp;to&nbsp;rodičů a&nbsp;jejich vůle neladila s&nbsp;mou. Nejprve se&nbsp;asi muselo pátrat, zda je&nbsp;jisté, že&nbsp;náklonnost je&nbsp;vzájemná. Když se&nbsp;tohle rozpoznalo, muselo se&nbsp;zkoumat, zda nejbližší cítí souhlasně, a&nbsp;proto jsem také tady.“</span></p>
        <p class="chunk" data-nb-ref-number="90" data-nb-words="125" data-nb-chars="696"><span class="idea" data-nb-ref-number="90" id="idea90" data-nb-words="125" data-nb-chars="696">„Otec říká,“ opáčila matka, „že všechno je&nbsp;správné, že&nbsp;všechno se&nbsp;poddá a&nbsp;že věci, které v&nbsp;každém vztahu, a&nbsp;tedy i&nbsp;v&nbsp;tomhle, jsou na&nbsp;začátku poněkud neohrabané, srovnají se&nbsp;tady spíše než kde jinde. Ale i&nbsp;kdyby to&nbsp;nebyl řekl, přesto bych to&nbsp;věděla. Pobývals mezi tolika znamenitými lidmi, dojista bys byl nevolil nedůstojně, a&nbsp;zvolil-li jsi, tvůj duch je&nbsp;dobrý a&nbsp;najde si&nbsp;záhy cestu do&nbsp;ženského srdce, a&nbsp;stejně tak si&nbsp;i&nbsp;její život najde cestu do&nbsp;tvého. Nejsou všichni šťastní, hodně takovýchto vztahů šťastných není; znám valnou část města a&nbsp;dívala jsem se&nbsp;na&nbsp;nemalou část života v&nbsp;něm. Tys vlastně viděl jenom naše manželství; kéž by&nbsp;to&nbsp;tvé bylo tak šťastné, jako je&nbsp;to&nbsp;mé&nbsp;s&nbsp;tvým váženým otcem!“</span></p>
        <p class="chunk" data-nb-ref-number="91" data-nb-words="7" data-nb-chars="38"><span class="idea" data-nb-ref-number="91" id="idea91" data-nb-words="7" data-nb-chars="38">Neodpověděl jsem na&nbsp;to, zvlhly mi&nbsp;oči.</span></p>
        <p class="chunk" data-nb-ref-number="92" data-nb-words="25" data-nb-chars="126"><span class="idea" data-nb-ref-number="92" id="idea92" data-nb-words="25" data-nb-chars="126">„Klotylda teď bude sama,“ hovořila dál matka, „ona nemá náklonnost k&nbsp;ničemu než k&nbsp;našemu domu, než k&nbsp;otci a&nbsp;k&nbsp;matce a&nbsp;k&nbsp;tobě.“</span></p>
        <p class="chunk" data-nb-ref-number="93" data-nb-words="96" data-nb-chars="505"><span class="idea" data-nb-ref-number="93" id="idea93" data-nb-words="96" data-nb-chars="505">„Matko,“ odpověděl jsem jí, „až uvidíš Natálii, až&nbsp;shledáš, jaká je&nbsp;prostá a&nbsp;spravedlivá, jak se&nbsp;jí&nbsp;mysl vzpíná ke&nbsp;všemu, co&nbsp;je&nbsp;závazné a&nbsp;vznešené, jak si&nbsp;vůči nám všem vede prostě a&nbsp;oč je&nbsp;lepší než já, nebudeš už&nbsp;mluvit o&nbsp;nějaké osamělosti, nýbrž o&nbsp;spojení, Klotylda bude mít o&nbsp;bytost víc než teď, a&nbsp;ty a&nbsp;otec budete rovněž mít o&nbsp;jednu bytost víc. Ale i&nbsp;Matylda, můj hostitel a&nbsp;všichni ti&nbsp;znamenití lidé kolem nich vejdou ve&nbsp;spojení s&nbsp;vámi, vy&nbsp;vejdete do&nbsp;svazku s&nbsp;nimi, a&nbsp;co dotud bylo odděleno, splyne.“</span></p>
        <p class="chunk" data-nb-ref-number="94" data-nb-words="32" data-nb-chars="178"><span class="idea" data-nb-ref-number="94" id="idea94" data-nb-words="32" data-nb-chars="178">„Já si&nbsp;to&nbsp;tak myslela, synu,“ odpověděla mi&nbsp;matka, „a myslím, že&nbsp;to&nbsp;tak bude; jenže Klotylda bude muset změnit povahu své náklonnosti k&nbsp;tobě, a&nbsp;kéž by&nbsp;to&nbsp;proběhlo všechno mírně.“</span></p>
        <p class="chunk" data-nb-ref-number="95" data-nb-words="44" data-nb-chars="230"><span class="idea" data-nb-ref-number="95" id="idea95" data-nb-words="44" data-nb-chars="230">Když to&nbsp;dořekla, přidala se&nbsp;k&nbsp;nám i&nbsp;Klotylda. Přinesla mi&nbsp;růži a&nbsp;řekla, a&nbsp;tvářila se&nbsp;vesele, že&nbsp;mi&nbsp;ji&nbsp;dává jenom proto, aby mi&nbsp;poskytla náhradu za&nbsp;všechny ty&nbsp;růže, které jsem letos zmeškal na&nbsp;Strázném dvoře, že&nbsp;jsem se&nbsp;vrátil sem.</span></p>
        <p class="chunk" data-nb-ref-number="96" data-nb-words="79" data-nb-chars="470"><span class="idea" data-nb-ref-number="96" id="idea96" data-nb-words="79" data-nb-chars="470">Teprve když tohle vyslovila, uvědomil jsem si, že&nbsp;v&nbsp;otcovském domě kvetou růže, kdežto na&nbsp;Strázném dvoře vystaveném povětří ve&nbsp;větších výškách a&nbsp;drsnějšímu už&nbsp;odkvetly. Zmínil jsem se&nbsp;o&nbsp;tom. Záhy se&nbsp;přišlo na&nbsp;důvod. Růže na&nbsp;Strázném dvoře byly po&nbsp;celý den vystaveny slunci, možná se&nbsp;o&nbsp;ně i&nbsp;lépe pečuje a&nbsp;mají lepší půdu, kdežto tady dílem stromy, které se&nbsp;vzhledem k&nbsp;menšímu prostoru musely vysázet hustěji, dílem zdi bližších i&nbsp;vzdálenějších domů působí rozmanitý stín.</span></p>
        <p class="chunk" data-nb-ref-number="97" data-nb-words="22" data-nb-chars="123"><span class="idea" data-nb-ref-number="97" id="idea97" data-nb-words="22" data-nb-chars="123">Vzal jsem si&nbsp;růži a&nbsp;řekl jsem, že&nbsp;Klotylda by&nbsp;mému hostiteli neprokázala dobrou službu, kdyby u&nbsp;něho v&nbsp;zahradě utrhla růži.</span></p>
        <p class="chunk" data-nb-ref-number="98" data-nb-words="9" data-nb-chars="61"><span class="idea" data-nb-ref-number="98" id="idea98" data-nb-words="9" data-nb-chars="61">„Tam bych k&nbsp;něčemu takovému nesebrala odvahu,“ odpověděla mi.</span></p>
        <p class="chunk" data-nb-ref-number="99" data-nb-words="69" data-nb-chars="376"><span class="idea" data-nb-ref-number="99" id="idea99" data-nb-words="69" data-nb-chars="376">Ještě chvíli jsme postáli u&nbsp;toho mramorového zřídla. Klotylda mi&nbsp;ukázala, co&nbsp;všechno dal otec na&nbsp;jaře udělat, zčásti aby se&nbsp;ještě lépe zabezpečil průtok vody, zčásti aby se&nbsp;leccos zkrášlilo. Viděl jsem, jak výtečně a&nbsp;účelně tu&nbsp;dal zbudovat to&nbsp;a&nbsp;ono a&nbsp;kolik se&nbsp;toho od&nbsp;něho mohu naučit. Už&nbsp;jsem se&nbsp;těšil na&nbsp;dobu, která nemohla být tak daleko, až&nbsp;se&nbsp;otec sejde s&nbsp;mým hostitelem.</span></p>
        <p class="chunk" data-nb-ref-number="100" data-nb-words="85" data-nb-chars="490"><span class="idea" data-nb-ref-number="100" id="idea100" data-nb-words="85" data-nb-chars="490">Když jsme odcházeli od&nbsp;zřídla, Klotylda mě&nbsp;dovedla k&nbsp;místu, z&nbsp;něhož se&nbsp;nabízí výhled na&nbsp;krajinu a&nbsp;které se&nbsp;rozhodli opatřit předprsní. Ta&nbsp;byla už&nbsp;zčásti hotová. Byla zděná, obložená mramorovými deskami, které jsem přivezl, a&nbsp;po stranách osazená mramorem, jejž si&nbsp;obstaral otec. Použily se&nbsp;i&nbsp;mé římsy a&nbsp;nosníky. Viděl jsem však, že&nbsp;leccos z&nbsp;mramoru ještě schází, a&nbsp;slíbil jsem, že&nbsp;se&nbsp;budu snažit dát tohle do&nbsp;pořádku, tak aby se&nbsp;celá předprseň zbudovala ze&nbsp;stejnorodých kusů a&nbsp;v&nbsp;témže slohu.</span></p>
        <p class="chunk" data-nb-ref-number="101" data-nb-words="17" data-nb-chars="96"><span class="idea" data-nb-ref-number="101" id="idea101" data-nb-words="17" data-nb-chars="96">„Vidíš, že&nbsp;na&nbsp;tebe myslíme i&nbsp;na dálku a&nbsp;snažíme se&nbsp;ti&nbsp;zchystat něco příjemného,“ řekla Klotylda.</span></p>
        <p class="chunk" data-nb-ref-number="102" data-nb-words="17" data-nb-chars="99"><span class="idea" data-nb-ref-number="102" id="idea102" data-nb-words="17" data-nb-chars="99">„O&nbsp;tom jsem nikdy nepochyboval,“ odpověděl jsem jí, „a také na&nbsp;vás myslím, jak dokazují mé&nbsp;dopisy.“</span></p>
        <p class="chunk" data-nb-ref-number="103" data-nb-words="9" data-nb-chars="50"><span class="idea" data-nb-ref-number="103" id="idea103" data-nb-words="9" data-nb-chars="50">„Měl bys jednou zase pobýt tady celé léto,“ řekla.</span></p>
        <p class="chunk" data-nb-ref-number="104" data-nb-words="6" data-nb-chars="31"><span class="idea" data-nb-ref-number="104" id="idea104" data-nb-words="6" data-nb-chars="31">„Kdo ví, co&nbsp;bude,“ opáčil jsem.</span></p>
        <p class="chunk" data-nb-ref-number="105" data-nb-words="101" data-nb-chars="563"><span class="idea" data-nb-ref-number="105" id="idea105" data-nb-words="101" data-nb-chars="563">Když už&nbsp;se&nbsp;začalo výrazně smrákat, vrátil se&nbsp;otec z&nbsp;města a&nbsp;v&nbsp;domku se&nbsp;zbraněmi jsme se&nbsp;navečeřeli. Ježto dny byly velmi dlouhé a&nbsp;ježto bylo už&nbsp;dost pozdě, když nastala úplná tma, nemohli jsme už&nbsp;po&nbsp;jídle v&nbsp;domku se&nbsp;skleněnými stěnami vysedávat tak dlouho při útulných svíčkách tak jako na&nbsp;podzim, když jsem se&nbsp;po&nbsp;dlouhé letní práci vždy vracel ke&nbsp;svým nejbližším. A&nbsp;také se&nbsp;toho vlahého večera dnes otevřelo leckteré skleněné okno, břečťan ševelil, když se&nbsp;tu&nbsp;a&nbsp;tam zvedl vánek, a&nbsp;plamen ve&nbsp;svítilně se&nbsp;neutěšeně mihotal. Rozešli jsme se&nbsp;a&nbsp;odebrali se&nbsp;ke&nbsp;spánku.</span></p>
        <p class="chunk" data-nb-ref-number="106" data-nb-words="58" data-nb-chars="315"><span class="idea" data-nb-ref-number="106" id="idea106" data-nb-words="58" data-nb-chars="315">Druhý den časně ráno za&nbsp;mnou přišla Klotylda. Když jsem na&nbsp;její klepání otevřel a&nbsp;vešla do&nbsp;pokoje, její tvář zvěstovala, že&nbsp;s&nbsp;ní matka mluvila o&nbsp;mé záležitosti. Podívala se&nbsp;na&nbsp;mne, přišla blíž, padla mi&nbsp;kolem krku a&nbsp;vypukla v&nbsp;proud slzí. Chviličku jsem ji&nbsp;nechal tak a&nbsp;poté jsem řekl jemně: „Klotyldo, copak ti&nbsp;je?“</span></p>
        <p class="chunk" data-nb-ref-number="107" data-nb-words="23" data-nb-chars="102"><span class="idea" data-nb-ref-number="107" id="idea107" data-nb-words="23" data-nb-chars="102">„Je mi&nbsp;dobře a&nbsp;je mi&nbsp;smutno,“ odpověděla mi&nbsp;a&nbsp;dala se&nbsp;ode mne dovést k&nbsp;židli, já&nbsp;si&nbsp;pak sedl vedle ní.</span></p>
        <p class="chunk" data-nb-ref-number="108" data-nb-words="5" data-nb-chars="27"><span class="idea" data-nb-ref-number="108" id="idea108" data-nb-words="5" data-nb-chars="27">„Takže teď už&nbsp;víš všechno?“</span></p>
        <p class="chunk" data-nb-ref-number="109" data-nb-words="8" data-nb-chars="45"><span class="idea" data-nb-ref-number="109" id="idea109" data-nb-words="8" data-nb-chars="45">„Vím všechno. Pročpak jsi mi&nbsp;to&nbsp;neřekl dřív?“</span></p>
        <p class="chunk" data-nb-ref-number="110" data-nb-words="18" data-nb-chars="109"><span class="idea" data-nb-ref-number="110" id="idea110" data-nb-words="18" data-nb-chars="109">„Musel jsem přece nejdřív promluvit s&nbsp;rodiči, a&nbsp;pak, Klotyldo, zrovna vůči tobě jsem měl tu&nbsp;nejmenší odvahu.“</span></p>
        <p class="chunk" data-nb-ref-number="111" data-nb-words="9" data-nb-chars="50"><span class="idea" data-nb-ref-number="111" id="idea111" data-nb-words="9" data-nb-chars="50">„A&nbsp;proč jsi mi&nbsp;něco neřekl některé dřívější léto?“</span></p>
        <p class="chunk" data-nb-ref-number="112" data-nb-words="55" data-nb-chars="323"><span class="idea" data-nb-ref-number="112" id="idea112" data-nb-words="55" data-nb-chars="323">„Protože nebylo říci co. Teď teprve to&nbsp;oba o&nbsp;sobě vzájemně víme, a&nbsp;uháněl jsem zpátky sem, abych se&nbsp;vyznal svým nejbližším. Když ten cit byl pouze můj a&nbsp;budoucnost ještě zahalena, nesměl jsem mluvit, protože mi&nbsp;to&nbsp;nepřipadalo mužné a&nbsp;protože cit, který bych mohl třeba také rychle odložit, nemohl se&nbsp;slovy ještě stupňovat.“</span></p>
        <p class="chunk" data-nb-ref-number="113" data-nb-words="34" data-nb-chars="202"><span class="idea" data-nb-ref-number="113" id="idea113" data-nb-words="34" data-nb-chars="202">„Já to&nbsp;vždycky tušila,“ řekla Klotylda, „a vždycky jsem ti&nbsp;přála svrchované a&nbsp;velikánské štěstí. Ona je&nbsp;určitě velice hodná, velice milá, velice věrná. Jenom toužím po&nbsp;tom, aby tě&nbsp;milovala tak jako já.“</span></p>
        <p class="chunk" data-nb-ref-number="114" data-nb-words="35" data-nb-chars="219"><span class="idea" data-nb-ref-number="114" id="idea114" data-nb-words="35" data-nb-chars="219">„Klotyldo,“ odpověděl jsem, „uvidíš ji, poznáš ji, zamiluješ si&nbsp;ji; a&nbsp;i když mě&nbsp;nebude milovat sesterskou láskou založenou zrozením, bude mě&nbsp;milovat láskou jinou, jaká i&nbsp;mé štěstí, tvé štěstí, štěstí rodičů jen zmnoží.“</span></p>
        <p class="chunk" data-nb-ref-number="115" data-nb-words="69" data-nb-chars="365"><span class="idea" data-nb-ref-number="115" id="idea115" data-nb-words="69" data-nb-chars="365">„Často jsem si&nbsp;myslela, kdykoliv jsi o&nbsp;ní vyprávěl, jakkoliv málo jsi o&nbsp;ní řekl, a&nbsp;právě pro to, žes o&nbsp;ní řekl málo,“ zahovořila znovu Klotylda, „že by&nbsp;tu&nbsp;mohl povstat svazek, že&nbsp;by&nbsp;si&nbsp;něco takového bylo co&nbsp;přát, že&nbsp;by&nbsp;sis vydobyl její náklonnost a&nbsp;že by&nbsp;z&nbsp;toho všeho mohlo vzejít spojení lepší než sňatkem s&nbsp;některým děvčetem z&nbsp;našeho města anebo s&nbsp;nějakým jiným.“</span></p>
        <p class="chunk" data-nb-ref-number="116" data-nb-words="7" data-nb-chars="31"><span class="idea" data-nb-ref-number="116" id="idea116" data-nb-words="7" data-nb-chars="31">„A&nbsp;teď je&nbsp;to&nbsp;tak,“ opáčil jsem.</span></p>
        <p class="chunk" data-nb-ref-number="117" data-nb-words="9" data-nb-chars="61"><span class="idea" data-nb-ref-number="117" id="idea117" data-nb-words="9" data-nb-chars="61">„Proč jsi nikdy nenamaloval její obraz?“ zeptala se&nbsp;Klotylda.</span></p>
        <p class="chunk" data-nb-ref-number="118" data-nb-words="27" data-nb-chars="147"><span class="idea" data-nb-ref-number="118" id="idea118" data-nb-words="27" data-nb-chars="147">„Protože jsem ji&nbsp;o&nbsp;to mohl požádat právě tak málo nebo ještě méně než tebe nebo matku anebo otce. Neměl jsem k&nbsp;tomu dost smělosti,“ odpověděl jsem.</span></p>
        <p class="chunk" data-nb-ref-number="119" data-nb-words="20" data-nb-chars="120"><span class="idea" data-nb-ref-number="119" id="idea119" data-nb-words="20" data-nb-chars="120">„Tak buď hodně šťastný, buď spokojený až&nbsp;do&nbsp;vysokého stáří a&nbsp;nikdy nelituj ani v&nbsp;nejmenším kroku, kterýs učinil,“ řekla.</span></p>
        <p class="chunk" data-nb-ref-number="120" data-nb-words="18" data-nb-chars="109"><span class="idea" data-nb-ref-number="120" id="idea120" data-nb-words="18" data-nb-chars="109">„Myslím, že&nbsp;ho&nbsp;nikdy litovat nebudu a&nbsp;děkuji ti&nbsp;vroucně za&nbsp;tvá přání, drahá, milovaná Klotyldo,“ opáčil jsem.</span></p>
        <p class="chunk" data-nb-ref-number="121" data-nb-words="15" data-nb-chars="93"><span class="idea" data-nb-ref-number="121" id="idea121" data-nb-words="15" data-nb-chars="93">Osušila si&nbsp;kapesníkem slzy, uspořádala si&nbsp;jakoby celou bytost a&nbsp;přátelsky se&nbsp;na&nbsp;mne podívala.</span></p>
        <p class="chunk" data-nb-ref-number="122" data-nb-words="25" data-nb-chars="141"><span class="idea" data-nb-ref-number="122" id="idea122" data-nb-words="25" data-nb-chars="141">„Kdo teď bude se&nbsp;mnou kreslit, číst španělské knihy, hrát na&nbsp;citeru, komu budu říkat všechno, co&nbsp;se&nbsp;mi&nbsp;vetře do&nbsp;srdce?“ zahovořila po&nbsp;chvíli.</span></p>
        <p class="chunk" data-nb-ref-number="123" data-nb-words="50" data-nb-chars="267"><span class="idea" data-nb-ref-number="123" id="idea123" data-nb-words="50" data-nb-chars="267">„Mně, Klotyldo,“ opáčil jsem, „všechno, co&nbsp;jsem byl dříve, budu pro tebe i&nbsp;nadále. Číst, hrát na&nbsp;citeru budeš s&nbsp;Natálií; i&nbsp;svěřovat se&nbsp;budeš jí, a&nbsp;s&nbsp;ní budeš konat všechno, cos kdy doposud konala se&nbsp;mnou. Jen ji&nbsp;nejdřív poznej, a&nbsp;pochopíš, že&nbsp;je&nbsp;pravda, co&nbsp;ti&nbsp;říkám.“</span></p>
        <p class="chunk" data-nb-ref-number="124" data-nb-words="8" data-nb-chars="47"><span class="idea" data-nb-ref-number="124" id="idea124" data-nb-words="8" data-nb-chars="47">„Ráda bych ji&nbsp;už&nbsp;brzy uviděla,“ řekla Klotylda.</span></p>
        <p class="chunk" data-nb-ref-number="125" data-nb-words="34" data-nb-chars="181"><span class="idea" data-nb-ref-number="125" id="idea125" data-nb-words="34" data-nb-chars="181">„Brzy ji&nbsp;uvidíš,“ odpověděl jsem jí, „musíme teď s&nbsp;naší rodinou navázat vztahy s&nbsp;lidmi, s&nbsp;nimiž jsem až&nbsp;dosud tak často býval; já&nbsp;sám bych velmi rád, abys ji&nbsp;už&nbsp;brzy, brzy uviděla.“</span></p>
        <p class="chunk" data-nb-ref-number="126" data-nb-words="22" data-nb-chars="112"><span class="idea" data-nb-ref-number="126" id="idea126" data-nb-words="22" data-nb-chars="112">„Ale až&nbsp;do&nbsp;té&nbsp;doby mi&nbsp;musíš o&nbsp;ní hodně vyprávět, a&nbsp;pokud to&nbsp;bude možné, musíš mi&nbsp;přinést její podobiznu,“ řekla.</span></p>
        <p class="chunk" data-nb-ref-number="127" data-nb-words="90" data-nb-chars="502"><span class="idea" data-nb-ref-number="127" id="idea127" data-nb-words="90" data-nb-chars="502">„Budu ti&nbsp;o&nbsp;ní vyprávět,“ odpověděl jsem, „teď, když jsme si&nbsp;už&nbsp;promluvili o&nbsp;celé věci, velmi rád ti&nbsp;budu o&nbsp;ní vyprávět, bude se&nbsp;mi&nbsp;s&nbsp;tebou o&nbsp;tom svazku mluvit snadněji než přímo s&nbsp;ní. Jestli ti&nbsp;přinesu anebo pošlu její obrázek, to&nbsp;nevím; bude-li to&nbsp;možné, udělám to. Ale budu to&nbsp;moci udělat, pokud její podobizna existuje a&nbsp;pokud mi&nbsp;přenechají přímo ji&nbsp;anebo nějakou její kopii. Ponecháš si&nbsp;ji&nbsp;pak, dokud se&nbsp;nesejdeš přímo s&nbsp;Natálií a&nbsp;nebudeme spolu žít v&nbsp;přátelských vztazích. Nakonec však, Klotyldo…“</span></p>
        <p class="chunk" data-nb-ref-number="128" data-nb-words="1" data-nb-chars="10"><span class="idea" data-nb-ref-number="128" id="idea128" data-nb-words="1" data-nb-chars="10">„Nakonec?“</span></p>
        <p class="chunk" data-nb-ref-number="129" data-nb-words="23" data-nb-chars="128"><span class="idea" data-nb-ref-number="129" id="idea129" data-nb-words="23" data-nb-chars="128">„Nakonec přijde i&nbsp;čas, kdy od&nbsp;nás odejdeš, ne&nbsp;sice duchem, ale částí svých vztahů, až&nbsp;totiž i&nbsp;tobě vzejde nějaký hlubší svazek.“</span></p>
        <p class="chunk" data-nb-ref-number="130" data-nb-words="75" data-nb-chars="409"><span class="idea" data-nb-ref-number="130" id="idea130" data-nb-words="75" data-nb-chars="409">„Nikdy, to&nbsp;já&nbsp;nikdy neudělám,“ málem ze&nbsp;sebe vyhrkla, „ne, na&nbsp;takového bych nejspíš zuřila, kdo by&nbsp;si&nbsp;odtud odvedl mé&nbsp;srdce. Já&nbsp;miluji pouze otce, matku a&nbsp;tebe. Miluji tenhle tichý dům a&nbsp;všechny, kdo do&nbsp;něho právem přicházejí a&nbsp;z&nbsp;něho odcházejí, miluji to, co&nbsp;v&nbsp;něm je, a&nbsp;všechno, co&nbsp;se&nbsp;v&nbsp;něm pozvolna utváří, budu milovat Natálii a&nbsp;její nejbližší, ale nikdy kohokoliv cizího, kdo by&nbsp;mě&nbsp;chtěl od&nbsp;vás odvléci.“</span></p>
        <p class="chunk" data-nb-ref-number="131" data-nb-words="56" data-nb-chars="280"><span class="idea" data-nb-ref-number="131" id="idea131" data-nb-words="56" data-nb-chars="280">„Ale on&nbsp;tě&nbsp;od&nbsp;nás odvleče, Klotyldo,“ řekl jsem, „a ty&nbsp;tu&nbsp;přesto budeš dál, on&nbsp;bude mít právo přicházet sem a&nbsp;zas odcházet, on&nbsp;bude to, co&nbsp;se&nbsp;v&nbsp;domě pozvolna utváří, a&nbsp;možná ani neodejdeš od&nbsp;otce a&nbsp;od matky, jistě však tě&nbsp;nebude nic a&nbsp;nikdo nutit, abys je&nbsp;anebo mě&nbsp;méně milovala.“</span></p>
        <p class="chunk" data-nb-ref-number="132" data-nb-words="25" data-nb-chars="127"><span class="idea" data-nb-ref-number="132" id="idea132" data-nb-words="25" data-nb-chars="127">„Ne, ne, nemluv mi&nbsp;o&nbsp;tomhle,“ opáčila Klotylda, „trápí mě&nbsp;to&nbsp;a&nbsp;ničí mi&nbsp;to&nbsp;srdce, a&nbsp;já jsem ti&nbsp;je&nbsp;ráno dychtivě chtěla přinést.“</span></p>
        <p class="chunk" data-nb-ref-number="133" data-nb-words="16" data-nb-chars="87"><span class="idea" data-nb-ref-number="133" id="idea133" data-nb-words="16" data-nb-chars="87">„Nu, tak už&nbsp;o&nbsp;tom nemluvme, Klotyldo,“ řekl jsem, „buď jen klidná a&nbsp;neodcházej ode mě.“</span></p>
        <p class="chunk" data-nb-ref-number="134" data-nb-words="106" data-nb-chars="577"><span class="idea" data-nb-ref-number="134" id="idea134" data-nb-words="106" data-nb-chars="577">„Já od&nbsp;tebe neodejdu,“ odpověděla mi, „a mluv se&nbsp;mnou přívětivě.“ Zahladila si&nbsp;na&nbsp;tváři poslední stopy po&nbsp;slzách, uvelebila se&nbsp;na&nbsp;židli vedle mne ještě pohodlněji a&nbsp;musel jsem s&nbsp;ní promlouvat. Znovu se&nbsp;mě&nbsp;vyptávala na&nbsp;Natálii, jak vypadá, co&nbsp;dělá, jak se&nbsp;chová vůči své matce, vůči bratrovi a&nbsp;vůči mému hostiteli. Musel jsem jí&nbsp;vyprávět, kdy jsem Natálii uviděl poprvé, kdy jsem byl ve&nbsp;Hvězdném dvoře, kdy jsem přišel na&nbsp;Strázný dvůr, kdy mi&nbsp;v&nbsp;duši vzklíčilo tušení o&nbsp;mém citu, jak v&nbsp;ní ten cit rostl, co&nbsp;přišlo pak, a&nbsp;jak se&nbsp;to&nbsp;stalo, že&nbsp;jsme se&nbsp;posléze sobě navzájem vyznali.</span></p>
        <p class="chunk" data-nb-ref-number="135" data-nb-words="53" data-nb-chars="296"><span class="idea" data-nb-ref-number="135" id="idea135" data-nb-words="53" data-nb-chars="296">Rád jsem jí&nbsp;všechno vyprávěl, šlo mi&nbsp;to&nbsp;snadněji a&nbsp;snadněji, a&nbsp;jak se&nbsp;slova víc a&nbsp;víc ze&nbsp;srdce vylupovala, o&nbsp;to slastnější byl můj pocit. Nemyslel jsem, že&nbsp;budu kdy někomu říkat o&nbsp;nejhlubším nitru duše; ale ta&nbsp;Klotyldina byla jedinou milou skříňkou, do&nbsp;níž jsem to&nbsp;všechno drahocenné mohl uložit.</span></p>
        <p class="chunk" data-nb-ref-number="136" data-nb-words="71" data-nb-chars="380"><span class="idea" data-nb-ref-number="136" id="idea136" data-nb-words="71" data-nb-chars="380">Seděli jsme ještě dlouho, Klotylda se&nbsp;mě&nbsp;pořád znovu ptala na&nbsp;novinky a&nbsp;znovu na&nbsp;věci dávné. Do&nbsp;jizby ke&nbsp;mně vešla matka. Jak nás uviděla, že&nbsp;tu&nbsp;sedíme v&nbsp;důvěrné rozmluvě, také si&nbsp;přisedla ke&nbsp;stolu, který stál přede mnou a&nbsp;před Klotyldou, a&nbsp;po krátké chvilce řekla, že&nbsp;přišla, aby si&nbsp;nás odvedla na&nbsp;snídani. Nikde prý Klotyldu neviděla a&nbsp;domyslela si, že&nbsp;to&nbsp;ráno bude určitě u&nbsp;mě.</span></p>
        <p class="chunk" data-nb-ref-number="137" data-nb-words="64" data-nb-chars="384"><span class="idea" data-nb-ref-number="137" id="idea137" data-nb-words="64" data-nb-chars="384">„Milované děti,“ zahovořila dále, „uchovejte si&nbsp;svou lásku, neodcizujte se&nbsp;svými srdci a&nbsp;buďte si&nbsp;blízcí ve&nbsp;všech situacích, tak jak jste si&nbsp;blízcí teď a&nbsp;jak jste blízcí svým rodičům; pak budete mít v&nbsp;sobě poklad, který je&nbsp;z&nbsp;nejkrásnějších v&nbsp;životě, který se&nbsp;však tak často zneuznává. Budete-li navzájem spjati, budete mravně silní, budete otci radostí a&nbsp;mně budete štěstím ve&nbsp;stáří.“</span></p>
        <p class="chunk" data-nb-ref-number="138" data-nb-words="22" data-nb-chars="123"><span class="idea" data-nb-ref-number="138" id="idea138" data-nb-words="22" data-nb-chars="123">My&nbsp;jí&nbsp;na&nbsp;tu&nbsp;promluvu neodpověděli, protože pro nás její obsah byl čímsi zcela samozřejmým, a&nbsp;vyšli jsme za&nbsp;matkou z&nbsp;pokoje.</span></p>
        <p class="chunk" data-nb-ref-number="139" data-nb-words="180" data-nb-chars="989"><span class="idea" data-nb-ref-number="139" id="idea139" data-nb-words="180" data-nb-chars="989">Otec nás už&nbsp;očekával v&nbsp;jídelně, a&nbsp;ježto příčina mého nenadálého příjezdu domů byla všem známa a&nbsp;nikdo proti tomu nic neměl, mluvili jsme všichni bez obalu o&nbsp;mé záležitosti. Rodiče do&nbsp;nového svazku vkládali veliké naděje a&nbsp;radovali se, že&nbsp;mezi mnou a&nbsp;sestrou panuje takový soulad. Musel jsem jim teď, tak jak to&nbsp;bylo už&nbsp;s&nbsp;Klotyldou, ještě leccos vyprávět o&nbsp;Natálii, jaká je, co&nbsp;dělá, kam tíhne svým vzděláním a&nbsp;jak asi prožívala své mládí. A&nbsp;také jsem musel leccos dohánět o&nbsp;Matyldě a&nbsp;o&nbsp;Hvězdném dvoře, a&nbsp;také o&nbsp;Strázném dvoře a&nbsp;o&nbsp;svém hostiteli, co&nbsp;mělo doplnit obraz, který si&nbsp;mí&nbsp;nejbližší vytvořili o&nbsp;tamních poměrech. Řekl jsem jim i&nbsp;to, že&nbsp;je&nbsp;tu&nbsp;příznivá shoda okolností, že&nbsp;právě Natálie byla ono děvče, které kdysi při uvedení „Krále Leara“ v&nbsp;lóži vedle mne bylo tak uchvácené, že&nbsp;to&nbsp;s&nbsp;ní jsem měl velkou účast a&nbsp;ona že&nbsp;na&nbsp;mne, který jsem sdílel žal z&nbsp;té truchlohry, jakoby z&nbsp;vděku přívětivě pohlédla, když jsme vycházeli z&nbsp;divadla. To&nbsp;všechno že&nbsp;se&nbsp;objasnilo teprve v&nbsp;poslední době.</span></p>
        <p class="chunk" data-nb-ref-number="140" data-nb-words="43" data-nb-chars="264"><span class="idea" data-nb-ref-number="140" id="idea140" data-nb-words="43" data-nb-chars="264">Otec řekl, že&nbsp;rodiny, které po&nbsp;dlouhou dobu jako kdyby byly spojeny neviditelným poutem, díky tomu, že&nbsp;syn za&nbsp;svého duchovního vývoje obcuje s&nbsp;oběma rodinami, a&nbsp;spojuje je&nbsp;tedy, sbližují se&nbsp;navzájem i&nbsp;ve skutečnosti, poznávají se&nbsp;a&nbsp;posléze naváží vzájemné spojení.</span></p>
        <p class="chunk" data-nb-ref-number="141" data-nb-words="58" data-nb-chars="349"><span class="idea" data-nb-ref-number="141" id="idea141" data-nb-words="58" data-nb-chars="349">Matka opáčila, to&nbsp;že&nbsp;je&nbsp;teď nad jiné naléhavým důvodem, ba&nbsp;je&nbsp;to&nbsp;nejenom společenská, ale dokonce rodinná povinnost, aby otec, protože ten, čím je&nbsp;starší, s&nbsp;vytrvalostí o&nbsp;to náruživější, ač&nbsp;nepochopitelnou, je&nbsp;připoután ke&nbsp;své pracovně, konečně se&nbsp;teď vymkl svým záležitostem, vypravil se&nbsp;na&nbsp;cestu a&nbsp;za ní&nbsp;se&nbsp;zabýval pouze věcmi utěšenými a&nbsp;hezkými.</span></p>
        <p class="chunk" data-nb-ref-number="142" data-nb-words="131" data-nb-chars="705"><span class="idea" data-nb-ref-number="142" id="idea142" data-nb-words="131" data-nb-chars="705">„Nejenom já&nbsp;se&nbsp;vypravím na&nbsp;cestu,“ odpověděl otec, „ale i&nbsp;ty a&nbsp;Klotylda. Pojedeme k&nbsp;těm lidem, kteří mého syna tak přátelsky přijali. Ale i&nbsp;oni se&nbsp;vypraví na&nbsp;cestu; přijedou totiž k&nbsp;nám do&nbsp;města a&nbsp;budou pobývat v&nbsp;těchhle pokojích. Ovšem kdy se&nbsp;ty&nbsp;cesty uskuteční, to&nbsp;se&nbsp;ještě teď vůbec nedá určit. Buď jak buď musí tam zprvu zajet syn opět sám a&nbsp;musí jim zvěstovat, že&nbsp;jeho rodina souhlasí. Bude pak na&nbsp;jeho úsudku a&nbsp;hlavně na&nbsp;tom, co&nbsp;mu&nbsp;poradí jeho starší přítel, jak se&nbsp;budou věci nadále vyvíjet. Synova cesta se&nbsp;však musí uskutečnit ihned; tak si&nbsp;to&nbsp;totiž žádá povinnost, kterou na&nbsp;sebe nyní vzal. My&nbsp;vyčkáme, jaké zprávy nám pošle z&nbsp;Hvězdného dvora, až&nbsp;tam dorazí, anebo s&nbsp;jakým míněním se&nbsp;sám vrátí.“</span></p>
        <p class="chunk" data-nb-ref-number="143" data-nb-words="24" data-nb-chars="152"><span class="idea" data-nb-ref-number="143" id="idea143" data-nb-words="24" data-nb-chars="152">„Tu cestu, otče,“ opáčil jsem, „bych rád podnikl co&nbsp;nejdříve; nejraději dokonce už&nbsp;zítra anebo, pokud se&nbsp;to&nbsp;všechno bude muset trochu odložit, pozítří.“</span></p>
        <p class="chunk" data-nb-ref-number="144" data-nb-words="18" data-nb-chars="122"><span class="idea" data-nb-ref-number="144" id="idea144" data-nb-words="18" data-nb-chars="122">„Nebude to&nbsp;nijak pozdě, když pojedeš pozítří, může se&nbsp;ještě vyskytnout leccos, co&nbsp;bude zapotřebí probrat,“ odpověděl otec.</span></p>
        <p class="chunk" data-nb-ref-number="145" data-nb-words="12" data-nb-chars="71"><span class="idea" data-nb-ref-number="145" id="idea145" data-nb-words="12" data-nb-chars="71">Klotylda se&nbsp;vyslovila, jakou má&nbsp;radost, že&nbsp;se&nbsp;všichni vypraví na&nbsp;cestu.</span></p>
        <p class="chunk" data-nb-ref-number="146" data-nb-words="34" data-nb-chars="186"><span class="idea" data-nb-ref-number="146" id="idea146" data-nb-words="34" data-nb-chars="186">„A&nbsp;pro milého tatínka to&nbsp;bude teď častěji příležitost,“ řekla matka, „aby se&nbsp;dostal do&nbsp;volnějších a&nbsp;prostornějších končin, aby dýchal čistý vzduch a&nbsp;díval se&nbsp;na&nbsp;hory a&nbsp;na les a&nbsp;na pole.“</span></p>
        <p class="chunk" data-nb-ref-number="147" data-nb-words="66" data-nb-chars="367"><span class="idea" data-nb-ref-number="147" id="idea147" data-nb-words="66" data-nb-chars="367">„Jednou už&nbsp;také, milá Terezo, uzavřu tu&nbsp;svou knihu,“ opáčil otec, „a pak bude s&nbsp;veškerým mým plahočením konec. Všeho toho se&nbsp;chopí někdo jiný anebo se&nbsp;to&nbsp;úplně rozplyne. Pak bude čas pronajmout si&nbsp;anebo postavit nějaký dům s&nbsp;výhledem na&nbsp;hory, lesy a&nbsp;pole, abychom v&nbsp;létě pobývali v&nbsp;něm a&nbsp;v&nbsp;zimě tady, pokud nebudeme chtít i&nbsp;kdekterou zimu raději zůstávat na&nbsp;venkově.“</span></p>
        <p class="chunk" data-nb-ref-number="148" data-nb-words="11" data-nb-chars="72"><span class="idea" data-nb-ref-number="148" id="idea148" data-nb-words="11" data-nb-chars="72">„Tohle jsi říkával často,“ odpověděla matka, „ale nikdy na&nbsp;to&nbsp;ne­došlo.“</span></p>
        <p class="chunk" data-nb-ref-number="149" data-nb-words="11" data-nb-chars="51"><span class="idea" data-nb-ref-number="149" id="idea149" data-nb-words="11" data-nb-chars="51">„Když bude k&nbsp;tomu vhodný čas i&nbsp;místo, dojde na&nbsp;to.“</span></p>
        <p class="chunk" data-nb-ref-number="150" data-nb-words="26" data-nb-chars="163"><span class="idea" data-nb-ref-number="150" id="idea150" data-nb-words="26" data-nb-chars="163">„Pokud navíc tvé zdraví a&nbsp;tvé duchovní ustrojení budou mít z&nbsp;toho žádoucí užitek,“ řekla matka, „budu velebit každou zimu, kterou strávím v&nbsp;nějakém takovém kraji.“</span></p>
        <p class="chunk" data-nb-ref-number="151" data-nb-words="11" data-nb-chars="66"><span class="idea" data-nb-ref-number="151" id="idea151" data-nb-words="11" data-nb-chars="66">„Ono se&nbsp;stane leccos, o&nbsp;čem dnes ani neuvažujeme,“ odpověděl otec.</span></p>
        <p class="chunk" data-nb-ref-number="152" data-nb-words="10" data-nb-chars="57"><span class="idea" data-nb-ref-number="152" id="idea152" data-nb-words="10" data-nb-chars="57">Vstali jsme od&nbsp;snídaně a&nbsp;každý šel za&nbsp;svými záležitostmi.</span></p>
        <p class="chunk" data-nb-ref-number="153" data-nb-words="78" data-nb-chars="397"><span class="idea" data-nb-ref-number="153" id="idea153" data-nb-words="78" data-nb-chars="397">V&nbsp;průběhu dopoledne mě&nbsp;matka znovu požádala, abych za&nbsp;ní&nbsp;zašel, a&nbsp;zeptala se&nbsp;mě, jak že&nbsp;si&nbsp;to&nbsp;hodlám zařídit, kde že&nbsp;budu s&nbsp;Natálií bydlet. V&nbsp;domě je&nbsp;místa dost, jen by&nbsp;se&nbsp;muselo všechno uspořádat. Také že&nbsp;se&nbsp;musí zařídit i&nbsp;leccos dalšího, zvláště mé&nbsp;šaty, musím v&nbsp;nich teď už&nbsp;vypadat jinak. Že&nbsp;by&nbsp;si&nbsp;ráda vyslechla, co&nbsp;si&nbsp;o&nbsp;tom myslím, aby se&nbsp;včas mohlo se&nbsp;vším začít a&nbsp;bylo všechno řádně hotovo.</span></p>
        <p class="chunk" data-nb-ref-number="154" data-nb-words="30" data-nb-chars="152"><span class="idea" data-nb-ref-number="154" id="idea154" data-nb-words="30" data-nb-chars="152">Řekl jsem, že&nbsp;na&nbsp;tohle jsem doposud opravdu nemyslel, že&nbsp;na&nbsp;to, aby se&nbsp;to&nbsp;všechno uvážilo, je&nbsp;ještě čas a&nbsp;že bychom se&nbsp;měli na&nbsp;radu ptát především otce.</span></p>
        <p class="chunk" data-nb-ref-number="155" data-nb-words="4" data-nb-chars="23"><span class="idea" data-nb-ref-number="155" id="idea155" data-nb-words="4" data-nb-chars="23">S&nbsp;tím matka souhlasila.</span></p>
        <p class="chunk" data-nb-ref-number="156" data-nb-words="56" data-nb-chars="317"><span class="idea" data-nb-ref-number="156" id="idea156" data-nb-words="56" data-nb-chars="317">Když jsme se&nbsp;otce po&nbsp;obědě ptali, byl stejného názoru jako já, že&nbsp;je&nbsp;ještě příliš záhy uvažovat o&nbsp;těchhle věcech. Budeme se&nbsp;tím zabývat ve&nbsp;vhodnou dobu, aby se&nbsp;tak všechno nezbytné náležitě zařídilo. Teď že&nbsp;se&nbsp;musí probrat a&nbsp;promyslet věci jiné. Až&nbsp;nadejde čas, matka se&nbsp;to&nbsp;dozví, aby mohla učinit příslušná opatření.</span></p>
        <p class="chunk" data-nb-ref-number="157" data-nb-words="5" data-nb-chars="27"><span class="idea" data-nb-ref-number="157" id="idea157" data-nb-words="5" data-nb-chars="27">S&nbsp;tím byla matka spokojena.</span></p>
        <p class="chunk" data-nb-ref-number="158" data-nb-words="68" data-nb-chars="359"><span class="idea" data-nb-ref-number="158" id="idea158" data-nb-words="68" data-nb-chars="359">Odpoledne jsem se&nbsp;ve&nbsp;městě vyptal na&nbsp;kněžnu v&nbsp;jejím paláci a&nbsp;dozvěděl jsem se, že&nbsp;čirou náhodou je&nbsp;na&nbsp;několik dnů přítomna v&nbsp;domě. Má&nbsp;v&nbsp;úmyslu vydat se&nbsp;do&nbsp;Rivy a&nbsp;tam prožít několik týdnů na&nbsp;březích modrého Gardavského jezera. Zabývá se&nbsp;teď přípravami na&nbsp;tu&nbsp;cestu. Dal jsem se&nbsp;optat, kdy s&nbsp;ní budu moci promluvit, a&nbsp;objed­nali mě&nbsp;na&nbsp;další den ve&nbsp;dvanáct hodin.</span></p>
        <p class="chunk" data-nb-ref-number="159" data-nb-words="63" data-nb-chars="369"><span class="idea" data-nb-ref-number="159" id="idea159" data-nb-words="63" data-nb-chars="369">Uchopil jsem v&nbsp;tu dobu desky s&nbsp;několika svými pracemi a&nbsp;odebral se&nbsp;do&nbsp;jejího příbytku. Několika slovy mě&nbsp;přátelsky uvítala a&nbsp;vyjádřila podiv, že&nbsp;se&nbsp;tu&nbsp;zrovna teď se&nbsp;mnou shledává. Vyslovil jsem jí&nbsp;na&nbsp;oplátku podiv svůj. Zdůvodnila mi&nbsp;všechno svou zamýšlenou cestou a&nbsp;já řekl, že&nbsp;můj letní pobyt přerušily a&nbsp;do města mě&nbsp;dovedly záležitosti, které se&nbsp;zničehonic naskytly.</span></p>
        <p class="chunk" data-nb-ref-number="160" data-nb-words="13" data-nb-chars="60"><span class="idea" data-nb-ref-number="160" id="idea160" data-nb-words="13" data-nb-chars="60">Ptala se&nbsp;mě, na&nbsp;čem jsem pracoval v&nbsp;době, kdy jsem tu&nbsp;nebyl.</span></p>
        <p class="chunk" data-nb-ref-number="161" data-nb-words="161" data-nb-chars="962"><span class="idea" data-nb-ref-number="161" id="idea161" data-nb-words="161" data-nb-chars="962">Vyložil jsem jí, co&nbsp;jsem dělal. Když jsem mluvil o&nbsp;Simském ledovci, zpozorněla zejména, protože znala to&nbsp;horstvo z&nbsp;dřívějška. Musel jsem jí&nbsp;dopodrobna vylíčit a&nbsp;ukázat, kde jsme byli a&nbsp;co jsme dělali. Vylovil jsem z&nbsp;desek, které jsem s&nbsp;sebou přinesl, kresby, na&nbsp;nichž jsem v&nbsp;barvách vypodobnil ledová pole, jejich vroubení, jejich záhyby, sesouvání a&nbsp;jejich vznikání úplně nahoře, a&nbsp;rozložil je&nbsp;před ní. Dala si&nbsp;všechno, i&nbsp;to nejmenší, na&nbsp;kresbách popsat a&nbsp;vysvětlit. Musel jsem jí&nbsp;také slíbit, že&nbsp;při nejbližší vhodné příležitosti jí&nbsp;ukážu svůj náčrt dna Hlásného jezera a&nbsp;co nejpodrobněji jej s&nbsp;ní proberu. Viděla by&nbsp;jej dvojnásob ráda, protože se&nbsp;vypravuje teď také k&nbsp;jezeru, k&nbsp;jednomu z&nbsp;nejpozoruhodnějších u&nbsp;jižních úbočí Alp. Nato se&nbsp;mě&nbsp;vyptávala na&nbsp;další mé&nbsp;snahy v&nbsp;oblasti výtvarného umění, na&nbsp;to&nbsp;jsem opáčil, že&nbsp;letos krom kreseb ledovce, a&nbsp;ty jsou koneckonců zase jen vědecké povahy, nemohl jsem vytvořit nic, ani krajiny, ani vyobrazení lidských hlav.</span></p>
        <p class="chunk" data-nb-ref-number="162" data-nb-words="49" data-nb-chars="324"><span class="idea" data-nb-ref-number="162" id="idea162" data-nb-words="49" data-nb-chars="324">„Až budete chtít zobrazit nějakou hodně krásnou, mladistvou tvář,“ řekla kněžna, „musíte usilovat o&nbsp;to, aby vám dovolili portrétovat tvář mladé Taronové. Jsem stará, zažila jsem toho hodně, viděla jsem a&nbsp;prohlížela si&nbsp;velice mnoho lidí, ale málokdy jsem potkala tvář tak ušlechtilou, příjemnou a&nbsp;líbeznou, jako tu&nbsp;Taronové.“</span></p>
        <p class="chunk" data-nb-ref-number="163" data-nb-words="8" data-nb-chars="41"><span class="idea" data-nb-ref-number="163" id="idea163" data-nb-words="8" data-nb-chars="41">Když to&nbsp;řekla, celý jsem do&nbsp;krvava zrudl.</span></p>
        <p class="chunk" data-nb-ref-number="164" data-nb-words="20" data-nb-chars="123"><span class="idea" data-nb-ref-number="164" id="idea164" data-nb-words="20" data-nb-chars="123">Upřela na&nbsp;mne své průzračné, milé oči, nevýslovně jemně se&nbsp;usmála a&nbsp;řekla: „Považujte vy&nbsp;snad už&nbsp;některou za&nbsp;nejkrásnější?“</span></p>
        <p class="chunk" data-nb-ref-number="165" data-nb-words="28" data-nb-chars="168"><span class="idea" data-nb-ref-number="165" id="idea165" data-nb-words="28" data-nb-chars="168">Neodpověděl jsem jí&nbsp;a&nbsp;ona zřejmě odpověď ani nečekala. O&nbsp;Na­tálii jsem jí&nbsp;nemohl říci nic, ježto ta&nbsp;záležitost ještě nedospěla tak daleko, aby se&nbsp;mohla zvěstovat jiným.</span></p>
        <p class="chunk" data-nb-ref-number="166" data-nb-words="37" data-nb-chars="208"><span class="idea" data-nb-ref-number="166" id="idea166" data-nb-words="37" data-nb-chars="208">Odmlčeli jsme se, brzy jsem se&nbsp;rozloučil, kněžna mi&nbsp;vlídně podala ruku, tu&nbsp;jsem políbil, a&nbsp;vybídla mě, abych se&nbsp;v&nbsp;nadcházející zimě vrátil z&nbsp;hor hodně brzy, ježto ona hodlá přijet do&nbsp;města rovněž velice záhy.</span></p>
        <p class="chunk" data-nb-ref-number="167" data-nb-words="14" data-nb-chars="79"><span class="idea" data-nb-ref-number="167" id="idea167" data-nb-words="14" data-nb-chars="79">Odpověděl jsem jí, že&nbsp;takový časový údaj teď vůbec nejsem ještě s&nbsp;to odhadnout.</span></p>
        <p class="chunk" data-nb-ref-number="168" data-nb-words="57" data-nb-chars="323"><span class="idea" data-nb-ref-number="168" id="idea168" data-nb-words="57" data-nb-chars="323">Druhý den ráno jsem byl ve&nbsp;svém pokoji připraven vyrazit. Kočár objednali před dům. Nedokázal jsem si&nbsp;odříci, abych se&nbsp;do&nbsp;Hvězdného dvora nevydal zvláštním vozem co&nbsp;nejrychleji. Otec, matka a&nbsp;sestra byli v&nbsp;jídelně, aby se&nbsp;se&nbsp;mnou rozloučili. Odešel jsem se&nbsp;tam také, a&nbsp;dali jsme si&nbsp;malou snídani. Po&nbsp;ní&nbsp;jsem jim dal sbohem.</span></p>
        <p class="chunk" data-nb-ref-number="169" data-nb-words="36" data-nb-chars="214"><span class="idea" data-nb-ref-number="169" id="idea169" data-nb-words="36" data-nb-chars="214">„Bůh ti&nbsp;žehnej, synu,“ zahovořila matka, „bůh ti&nbsp;žehnej na&nbsp;té&nbsp;cestě, je&nbsp;to&nbsp;cesta rozhodující, na&nbsp;tak důležitou výpravu ses ještě nikdy nevydával. Pokud má&nbsp;modlitba a&nbsp;mé tužby něco zmohou, nebudeš té&nbsp;cesty litovat.“</span></p>
        <p class="chunk" data-nb-ref-number="170" data-nb-words="10" data-nb-chars="48"><span class="idea" data-nb-ref-number="170" id="idea170" data-nb-words="10" data-nb-chars="48">Políbila mě&nbsp;na&nbsp;ústa a&nbsp;udělala mi&nbsp;křížek na&nbsp;čelo.</span></p>
        <p class="chunk" data-nb-ref-number="171" data-nb-words="137" data-nb-chars="799"><span class="idea" data-nb-ref-number="171" id="idea171" data-nb-words="137" data-nb-chars="799">Otec řekl: „Od svého raného mládí jsi poznával, že&nbsp;se&nbsp;nemíchám do&nbsp;tvých záležitostí; konej samostatně a&nbsp;nes následky. Zeptáš-li se&nbsp;mě, tak jak jsi to&nbsp;udělal teď, budu stát vždycky při tobě, pokud to&nbsp;má&nbsp;větší zkušenost umožní. Ale jednu radu bych ti&nbsp;rád v&nbsp;této závažné věci přece jen dal, anebo ani ne&nbsp;radu, nýbrž chtěl bych spíše upřít tvou pozornost na&nbsp;cosi, cos možná vzhledem ke&nbsp;svému zaujetí v&nbsp;těchhle dnech nevzal v&nbsp;potaz. Než uzavřeš ten závažný svazek, bude pro tebe v&nbsp;leckterém smyslu nezbytné posílit a&nbsp;upevnit ducha a&nbsp;mysl. Cesta do&nbsp;nejdůležitějších měst v&nbsp;Evropě a&nbsp;za nejvýznamnějšími národy bude k&nbsp;tomu vhodným prostředkem. Ty&nbsp;ji&nbsp;vykonat můžeš, tvé majetkové poměry se&nbsp;velice zlepšily, a&nbsp;já ti&nbsp;nejspíš také ještě něco přidám, ostatně musím s&nbsp;tebou podniknout vůbec nějaké to&nbsp;vyúčtování.“</span></p>
        <p class="chunk" data-nb-ref-number="172" data-nb-words="19" data-nb-chars="98"><span class="idea" data-nb-ref-number="172" id="idea172" data-nb-words="19" data-nb-chars="98">Byl jsem velice dojat a&nbsp;nemohl jsem ani mluvit. Vzal jsem otce pouze za&nbsp;ruku a&nbsp;poděkoval mu&nbsp;mlčky.</span></p>
        <p class="chunk" data-nb-ref-number="173" data-nb-words="31" data-nb-chars="164"><span class="idea" data-nb-ref-number="173" id="idea173" data-nb-words="31" data-nb-chars="164">Klotylda se&nbsp;rozloučila v&nbsp;slzách, a&nbsp;když jsem ji&nbsp;k&nbsp;sobě tiskl, řekla tiše: „Jdi s&nbsp;bohem, všechno bude dobré, co&nbsp;uděláš, protože ty&nbsp;jsi dobrý a&nbsp;protože jsi i&nbsp;moudrý.“</span></p>
        <p class="chunk" data-nb-ref-number="174" data-nb-words="12" data-nb-chars="67"><span class="idea" data-nb-ref-number="174" id="idea174" data-nb-words="12" data-nb-chars="67">Vyslovil jsem naději, že&nbsp;se&nbsp;brzy vrátím, a&nbsp;sešel dolů po&nbsp;schodišti.</span></p>
        <p class="chunk" data-nb-ref-number="175" data-nb-words="24" data-nb-chars="147"><span class="idea" data-nb-ref-number="175" id="idea175" data-nb-words="24" data-nb-chars="147">Cesta byla velmi rychlá, protože všude už&nbsp;byli objednáni koně, protože jsem nikde nepřespával a&nbsp;k&nbsp;jídlu jsem potřeboval vždy jen velice krátký čas.</span></p>
        <p class="chunk" data-nb-ref-number="176" data-nb-words="32" data-nb-chars="181"><span class="idea" data-nb-ref-number="176" id="idea176" data-nb-words="32" data-nb-chars="181">Když jsem ve&nbsp;Hvězdném dvoře vešel do&nbsp;Matyldina pokoje, vyšla mi&nbsp;vstříc a&nbsp;řekla: „Buďte vítán, všechno je, jak jsem myslela; jinak byste totiž šel ne&nbsp;za&nbsp;mnou, ale za&nbsp;naším přítelem.“</span></p>
        <p class="chunk" data-nb-ref-number="177" data-nb-words="20" data-nb-chars="105"><span class="idea" data-nb-ref-number="177" id="idea177" data-nb-words="20" data-nb-chars="105">„Mí nejbližší si&nbsp;vás váží, váží si&nbsp;našeho přítele a&nbsp;věří v&nbsp;naše štěstí a&nbsp;v&nbsp;naši budoucnost,“ opáčil jsem.</span></p>
        <p class="chunk" data-nb-ref-number="178" data-nb-words="19" data-nb-chars="117"><span class="idea" data-nb-ref-number="178" id="idea178" data-nb-words="19" data-nb-chars="117">„Buďte vítána, Natálie,“ řekl jsem, když ji&nbsp;přivolali a&nbsp;vešla do&nbsp;pokoje, „nesu vám přátelské pozdravy od&nbsp;své rodiny.“</span></p>
        <p class="chunk" data-nb-ref-number="179" data-nb-words="18" data-nb-chars="114"><span class="idea" data-nb-ref-number="179" id="idea179" data-nb-words="18" data-nb-chars="114">„Buďte vítán,“ odpověděla mi, „vždycky jsem doufala, že&nbsp;všechno takhle dopadne a&nbsp;že budete pryč co&nbsp;nejkratší čas.“</span></p>
        <p class="chunk" data-nb-ref-number="180" data-nb-words="22" data-nb-chars="124"><span class="idea" data-nb-ref-number="180" id="idea180" data-nb-words="22" data-nb-chars="124">„Má naděje byla nejspíš táž,“ opáčil jsem, „ale teď je&nbsp;všechno jasné, a&nbsp;teď je&nbsp;už&nbsp;možné, aby se&nbsp;všechno naprosto uklidnilo.“</span></p>
        <p class="chunk" data-nb-ref-number="181" data-nb-words="11" data-nb-chars="60"><span class="idea" data-nb-ref-number="181" id="idea181" data-nb-words="11" data-nb-chars="60">Dál jsme byli u&nbsp;Matyldy a&nbsp;nějaký čas jsme spolu promlouvali.</span></p>
        <p class="chunk" data-nb-ref-number="182" data-nb-words="21" data-nb-chars="113"><span class="idea" data-nb-ref-number="182" id="idea182" data-nb-words="21" data-nb-chars="113">Druhý den poté, co&nbsp;jsem přišel, vypravil jsem se&nbsp;za&nbsp;svým hostitelem. Matylda mi&nbsp;na&nbsp;tu&nbsp;cestu půjčila kočár a&nbsp;koně.</span></p>
        <p class="chunk" data-nb-ref-number="183" data-nb-words="54" data-nb-chars="289"><span class="idea" data-nb-ref-number="183" id="idea183" data-nb-words="54" data-nb-chars="289">Když jsem přijel do&nbsp;truhlárny, kde byl můj hostitel, když jsem přijel na&nbsp;Strázný dvůr, podal mi&nbsp;ruku, a&nbsp;řekl: „Už jsem dostal zprávu, že&nbsp;jste se&nbsp;vrátil; napsali mi&nbsp;z&nbsp;Hvězdného dvora, hned jak jste tam dorazil.“ Eustach se&nbsp;na&nbsp;mne podíval tak zvláštně, až&nbsp;jsem si&nbsp;po­myslel, že&nbsp;už&nbsp;o&nbsp;všem ví.</span></p>
        <p class="chunk" data-nb-ref-number="184" data-nb-words="65" data-nb-chars="367"><span class="idea" data-nb-ref-number="184" id="idea184" data-nb-words="65" data-nb-chars="367">Odešli jsme do&nbsp;domu a&nbsp;otevřeli mi&nbsp;můj obvyklý příbytek. Po&nbsp;chvíli za&nbsp;mnou přišel Gustav a&nbsp;téměř nedokázal ustat v&nbsp;radování, že&nbsp;všechno je&nbsp;tak, jak to&nbsp;je. Můj hostitel mu&nbsp;celou skutečnost odhalil teprve dnes. Gustav bez obalu vyhrkl, že&nbsp;mu&nbsp;ta&nbsp;záležitost je&nbsp;daleko milejší takhle, než kdyby si&nbsp;jeho sestru odvedl z&nbsp;domu Tylový, ten po&nbsp;něčem takovém totiž vždycky prahl.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pozdni_leto_018.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>